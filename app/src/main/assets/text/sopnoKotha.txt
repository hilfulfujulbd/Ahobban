মানুষমাত্রই স্বপ্ন দেখে; কেউ জেগে আবার কেউ ঘুমের রাজ্যে। মানুষের চিন্তা-চেতনা, আচার-আচরণে যেমন বৈচিত্র্য রয়েছে, তেমনই তাদের স্বপ্নেও রয়েছে ভিন্নতা। স্বাভাবিক প্রক্রিয়ায় মানুষের দৈনিক আট ঘণ্টা ঘুমের মধ্যে প্রায় দেড় ঘণ্টাই স্বপ্নের দখলে থাকে বলে অভিমত প্রকাশ করেছে ফ্রান্সের একটি বিশেষজ্ঞ দল। বস্তুবাদীরা বলে—‘স্বপ্ন সম্পূর্ণরূপে মনস্তাত্ত্বিক প্রক্রিয়াতেই ঘটে থাকে; বাস্তবে এর প্রভাব নেই বললেই চলে। এটি অবচেতন মনের চলমান কাহিনিধারা বা চলচ্চিত্র মাত্র।' কিন্তু ইসলাম সকল স্বপ্নকে নিছকই মনস্তাত্ত্বিক কল্পছবিতে পর্যবসিত করে না; কিছু কিছু ক্ষেত্রে সত্যায়নও করে। স্বপ্নের মাধ্যমে মুমিন ব্যক্তি আল্লাহর পক্ষ থেকে সুসংবাদ বা সতর্কবার্তা পেতে পারেন। এমনকী বিশ্বাসীদের স্বপ্নকে বলা হয়েছে নবুয়তের ৪৬ ভাগের এক ভাগ। আর নবিদের সকল স্বপ্নই ছিল ওহির অন্তর্ভুক্ত। বিশ্বনবি (সাঃ) মুহাম্মাদ নবুয়তপ্রাপ্তির আগে বিভিন্ন ধরনের স্বপ্ন দেখতেন। যেমন : আয়িশা (রা.) বর্ণনা করেন-

‘রাসূলুল্লাহ (সাঃ) এর ওহির সূচনা হয় নিদ্রাবস্থায় ভালো স্বপ্ন দেখার মাধ্যমে। তিনি যে স্বপ্নই দেখতেন, (পরবর্তী সময়ে) তা ভোরের আলোর মতো উদ্ভাসিত হয়ে উঠত।' (বুখারি : ৬৯৮২)

৬ষ্ঠ হিজরিতে রাসূলুল্লাহ (সাঃ) স্বপ্নে দেখেছিলেন, তিনি মদিনা থেকে মক্কায় গিয়ে হজ করছেন। সেই স্বপ্নকেই আল্লাহর নির্দেশ হিসেবে গণ্য করে সাহাবিদের নিয়ে মক্কার উদ্দেশে রওয়ানা হয়েছিলেন তিনি। আল্লাহ তায়ালা পবিত্র কুরআনে বিষয়টি উল্লেখ করে বলেন-

لقد صدق الله رسوله الرءيا بالحق التدخلن المسجد الحرام إن شاء الله امنين معلقين رءوسكم ومقصرين لا تخا فعلم مالم تعلموا فجعل من دون ذلك فتحا

‘আল্লাহ তাঁর রাসূলকে সত্য স্বপ্ন দেখিয়েছেন। আল্লাহ চাহে তো তোমরা অবশ্যই মসজিদে হারামে প্রবেশ করবে নিরাপদে মস্তক মুণ্ডিত এবং কেশ কর্তিত অবস্থায়। তোমরা কাউকে ভয় করবে না। অতঃপর তিনি জানেন, যা তোমরা জানো না। এ ছাড়াও তিনি দিয়েছেন তোমাদের একটি আসন্ন বিজয়।' (সূরা ফাতহ : ২৭)

এই আয়াত প্রমাণ করে; নবিদের স্বপ্নও ছিল আল্লাহর পক্ষ থেকে বিশেষ নির্দেশনা। নইলে ওই সময় আল্লাহর রাসূল (সাঃ) এত বড়ো ঝুঁকি নিতেন না! কারণ, কুরাইশরা তখন সদ্য আহজাবের যুদ্ধে বিধ্বস্ত হয়ে ব্যর্থ মনোরথে মক্কায় ফিরে আসতে বাধ্য হয়েছিল। নবিজি ভালো করেই জানতেন, এমন লজ্জাকর পশ্চাদ্‌গমনের বছর খানেক পরে কুরাইশরা নিরস্ত্র মুসলমানদের হাতের কাছে পেলে নিশ্চিত কচুকাটা করবে। কিন্তু সকল ঝুঁকি উপেক্ষা করে রওয়ানা হয়েছিলেন উমরার উদ্দেশ্যে। কেননা, এটা ছিল ওহিয়ে গায়েরে মাতলু – আল্লাহর পক্ষ থেকে সুস্পষ্ট ইঙ্গিত। অবশ্য সে বছর উমরা না করেই ফিরে আসতে হয়েছিল তাঁকে। পরবর্তী বছর অর্থাৎ, সপ্তম হিজরিতে তিনি উমরাটি সম্পাদন করেছিলেন।

অনুরূপ ঘটনা আমরা ইবরাহিম (আ.)-এর ক্ষেত্রেও দেখতে পাই। তিনি স্বপ্নে দেখেছিলেন—একমাত্র পুত্র ইসমাইলকে নিজ হাতে জবেহ করছেন। অতঃপর তিনি এই স্বপ্নকে আল্লাহর ইচ্ছা হিসেবে গণ্য করে পুত্রকে জবেহ করার প্রস্তুতি নিলেন। কুরআন সেই ঘটনা তুলে ধরেছে আমাদের সামনে

فلما بلغ معه الشعي قال يبنى إنى أرى في المنام أني أذبحك فانظر ماذا ترى قال يابت افعل ما تؤمر ستجدني إن شاء الله من الشبرين

সে পুত্র যখন তাঁর সাথে কাজকর্ম করার বয়সে পৌঁছল, তখন ইবরাহিম তাঁকে বলল—“হে পুত্র! আমি স্বপ্নে দেখি তোমাকে আমি জবেহ করছি। এখন তুমি বলো, এই ব্যাপারে তুমি কী মনে করো?” সে বলল—“হে আব্বাজান! আপনাকে যা হুকুম করা হয়েছে, তা-ই করে ফেলুন। আপনি আমাকে ধৈর্যশীল হিসেবেই পাবেন, ইনশাআল্লাহ।” (সূরা সফফাত : ১০২)

স্বপ্নে প্রাপ্ত আদেশকে বাস্তবায়ন করার এই প্রয়াসে আল্লাহ রাব্বুল আলামিন তাঁর অনুগত পয়গম্বরের প্রতি সন্তুষ্ট হয়ে বলেছিলেন-

ونادينه أن بابرهيم - قد صدقت الرءيا إنا كذلك نجزى المحسنين - إن هذا لهو البذوا المبين

'আমি আওয়াজ দিলাম, হে ইবরাহিম! তুমি স্বপ্নকে সত্য করে দেখিয়েছ। আমি সৎকর্মশীলদের এভাবেই পুরস্কৃত করে থাকি। নিশ্চিতভাবেই এটি ছিল একটি প্রকাশ্য পরীক্ষা। (সূরা সফফাত : ১০৪-১০৬)

ইবরাহিম (আ.)-এর এই স্বপ্ন যদি নিছকই স্বপ্ন হতো, তাহলে কখনোই তিনি ধারালো ছুরি নিয়ে প্রাণাধিক প্রিয় সন্তানকে জবাই করার জন্য অগ্রসর হতেন না। নবুয়তের দরজা বন্ধ হয়ে যাওয়ায় স্বপ্নের মাধ্যমে ওহি আসার এই ধারাবাহিকতাও শেষ হয়ে গেছে। তবে অনেক সময় আল্লাহ তায়ালা বান্দাকে ভালোবেসে স্বপ্নযোগে সুসংবাদ বা অর্থবহ ইঙ্গিত প্রদান করেন। আর এজন্যই নবিজি মুমিনের স্বপ্নকে তুলনা করেছেন নবুয়তি রেওয়াজের সঙ্গে। আবু সাইদ খুদরি (রা.) থেকে বর্ণিত, তিনি রাসূলুল্লাহ কে বলতে শুনেছেন-

‘ভালো স্বপ্ন নবুয়তের ৪৬ ভাগের এক ভাগ।' (বুখারি : ৬৫৮৮)

নবুয়তের দরজা বন্ধ হয়ে গেলেও জারি রয়েছে মুবাশশিরাত বা সুসংবাদ। এ প্রসঙ্গে আবু হুরায়রা (রা.) বর্ণিত এক হাদিসে রাসূল (সাঃ) বলেন-

'নবুয়তের আর কিছু অবশিষ্ট নেই, বাকি আছে কেবল মুবাশশিরাত বা সুসংবাদ।' সাহাবিগণ প্রশ্ন করলেন—'মুবাশশিরাত কী?' তিনি বললেন—'ভালো স্বপ্ন।' (বুখারি : ৬৯৯০)

এজন্য মুমিন জীবনে স্বপ্ন বিশেষ গুরুত্ব বহন করে। ঘুমের ঘোরে মানুষ যেমন ভালো স্বপ্ন দেখে, তেমনই ভয়ংকর দুঃস্বপ্নও দেখতে পারে কখনো কখনো। সুন্দর স্বপ্ন হৃদয়ে প্রশান্তি ও সুখানুভূতি সঞ্চার করলেও দুঃস্বপ্ন মানুষকে বিচলিত করে তোলে, চরম উৎকণ্ঠায় অস্থির করে রাখে মনোজগৎ। তাই স্বপ্ন দেখার পর আমাদের জন্য কিছু শরয়ি দিকনির্দেশনা মেনে চলা আবশ্যক। কোন স্বপ্ন দেখলে কী করা উচিত, তা বোঝার জন্য সর্বাগ্রে। স্বপ্নের প্রকারভেদ জেনে নেওয়া অত্যন্ত জরুরি।

স্বপ্নের প্রকারভেদ

স্বপ্নের প্রকৃতি ও স্বরূপ সম্পর্কে আবু হুরায়রা (রা.) বর্ণিত হাদিসে রাসূল (সাঃ) বলেন

'স্বপ্ন তিন প্রকার:
এক. ভালো স্বপ্ন; যা আল্লাহর পক্ষ থেকে সুসংবাদ। দুই. ভীতিপ্রদ স্বপ্ন; যা শয়তানের পক্ষ থেকে হয়ে থাকে। তিন. সাধারণ স্বপ্ন; যা মানুষ চিন্তা-ভাবনা ও ধারণা অনুযায়ী দেখে থাকে।' (আবু দাউদ : ৫০২১)

সুতরাং এই হাদিসের আলোকে স্বপ্নকে তিন প্রকারে শ্রেণিভুক্ত করা যায়

১. রাহমানি স্বপ্ন:

এটি সরাসরি আল্লাহর পক্ষ থেকে মুমিন ব্যক্তিকে দেখানো হয়ে থাকে। আরবিতে এটাকে বলা হয় Gabtic (সদ্দাকতার রুইয়া), যেমনটি কুরআনে সূরা ফাতহ-এর ২৭ নম্বর আয়াতে উল্লিখিত হয়েছে। এই ধরনের স্বপ্ন দেখলে মুমিনের উচিত আল্লাহ তায়ালার প্রশংসা করা। চাইলে এ ধরনের স্বপ্নের কথা অন্যের কাছে বর্ণনা করা যেতে পারে। তবে এমন ব্যক্তিকে শোনাবে, যে তাকে ভালোবাসে এবং সর্বাবস্থায় তার কল্যাণকামী। তা না হলে এটি অনেক সময় হিংসার শিকার হতে পারে। আবু সাইদ খুদরি (রা.) থেকে বর্ণিত একটি হাদিসে এমনটিই রাসূল  (সাঃ) বলেছেন-

‘তোমাদের কেউ যদি এমন স্বপ্ন দেখে যা তার পছন্দনীয়, তাহলে বুঝতে হবে সে স্বপ্ন আল্লাহর পক্ষ থেকেই দেখানো হয়েছে। অতএব, সে যেন আল্লাহর প্রশংসা করে।' (বুখারি : ৬৯৮৫)

২. শাইতানি স্বপ্ন:

এটি শয়তানের দেখানো প্ররোচনামূলক স্বপ্ন। এ ধরনের স্বপ্ন সাধারণত অশ্লীল, ভীতিকর কিংবা দুশ্চিন্তা উদ্রেককারী হয়ে থাকে। বেশিরভাগ সময়ই এসব দেখে আমাদের শ্বাস-প্রশ্বাসের গতি বেড়ে যায়, প্রচণ্ড ভয়ে আমরা আঁতকা ঘুম থেকে জেগে উঠি। রাসূল (সাঃ) বলেন-

‘ভালো স্বপ্ন আল্লাহর পক্ষ থেকে, আর খারাপ স্বপ্ন শয়তানের পক্ষ থেকে হয়ে থাকে।' (বুখারি : ৬৯৮৪)

এ ধরনের স্বপ্ন দেখার পর মুমিনের করণীয় ছয়টি। যথা:

ক. মুমিনের প্রথম কর্তব্য হলো—আল্লাহর নিকট দুঃস্বপ্নের ক্ষতি ও অনিষ্ট থেকে আশ্রয় প্রার্থনা করা। এই জন্য ব্যক্তি তিনবার ‘আউজুবিল্লাহি মিনাশ শাইতনির রজিম' (মুসলিম : ২২৬২)
পড়বে। সাথে এই দুআটিও পড়া যেতে পারে-

اللهم إني أعوذبك من شر من هذه الرؤيا

'হে আল্লাহ! আমি আপনার কাছে এই স্বপ্নের অনিষ্ট থেকে পরিত্রাণ চাই।' (মুসলিম : ২২৬২)

খ. বাম দিকে তিনবার থুতু নিক্ষেপ করা। (মুসলিম: ২২৬১)
রাসূল (সাঃ) বলেন ‘যখন কেউ খারাপ স্বপ্ন দেখে, সে যেন তা থেকে আশ্রয় চার এবং বাম দিকে থুতু ফেলে। তাহলে স্বপ্ন আর তার কোনো ক্ষতি করতে পারবে না।' (বুখারি : ৬৯৮৬)

গ. যে কাতে ঘুমিয়ে খারাপ স্বপ্ন দেখেছে, তা পরিবর্তন করে অন্য কাতে শোয়া অথবা স্থান পরিবর্তন করা। (মুসলিম : ২২৬২)

জাবির (রা.)-এর বর্ণনায় রাসূল (সাঃ) বলেন- 'যদি তোমাদের কেউ এমন স্বপ্ন দেখে, যা সে পছন্দ করে না, তাহলে তিনবার বাম দিকে থুতু দেবে, তিনবার শয়তান থেকে আল্লাহর কাছে আশ্রয় প্রার্থনা করবে এবং যে পাশে শুয়েছিল, তা পরিবর্তন করবে।' (মুসলিম : ৬০৪১)

ঘ. খারাপ স্বপ্নের কথা কারও কাছে না বলা। স্বপ্নের ব্যাখ্যায় পারদর্শী না হলে নিজ থেকে এর ব্যাখ্যা দাঁড় করানোও অনুচিত। (বুখারি : ৬৫৮৩)

ঙ. স্বপ্ন দেখার পর ঘুম ভেঙে গেলে উঠে দুই রাকাত নামাজ আদায় করা। আবু হুরায়রা (রা.) থেকে বর্ণিত, নবি করিম (সাঃ) বলেন-

'যদি তোমাদের কেউ এমন স্বপ্ন দেখে, যা সে পছন্দ করে না, তাহলে উঠে নামাজ পড়বে এবং মানুষের কাছে তা বলা থেকে বিরত থাকবে।' (মুসলিম : ৬০৪২)

চ. দুঃস্বপ্নে নিদ্রা ভঙ্গের পর পুনরায় ঘুমোতে চাইলে পাশ পরিবর্তন করে নেওয়া। অর্থাৎ, আপনি ডান কাতে বাজে স্বপ্ন দেখলে পাশ ফিরে বাম কাত হবেন। অথবা জায়গা পরিবর্তন করে অন্যত্র ঘুমাবেন।

৩. নাফসানি স্বপ্ন : 
মানুষ সারাদিনের কর্মব্যস্ততায় যেসব চিন্তা-ভাবনা ও কাজে মগ্ন থাকে, তারই প্রতিফলন ঘটে নাফসানি স্বপ্নে। এটি মানুষের চিন্তা-চেতনার কল্পচিত্র। এই স্বপ্ন আল্লাহ বা শয়তান কারও নিকট থেকেই আসে না। ব্যক্তি তার নিজের লালিত চিন্তা ও কল্পনাকেই ঘুমের ভেতর স্বপ্ন হিসেবে দেখে। অধিকাংশ ক্ষেত্রেই অর্থহীন এবং পরস্পর সম্পর্কহীন বিচ্ছিন্ন খণ্ডচিত্রে ঠাসা থাকে এসব স্বপ্ন।

সারাদিন আপনার চিন্তা-ভাবনার মধ্যে যে ব্যাপারগুলো বেশি স্থান পায়, সেগুলোই আপনি রাত্রিবেলা অবচেতনে দেখতে পান। ধরা যাক, দিনের বেলা কেউ যদি খেলাধুলা নিয়ে খুব ব্যস্ত থাকে, তাহলে রাতের বেলা তার স্বপ্নে রোমাঞ্চকর ফুটবল দ্বৈরথ ভেসে ওঠা স্বাভাবিক। আবার দিনের বেলা হয়তো সে বাজারে গিয়ে ব্যাবসা-বাণিজ্য করে; ঘুমের ঘোরে তার পক্ষে জিনিসপত্র দরদাম করাও অসম্ভব নয়। এগুলো খুব সাধারণ স্বপ্ন। এই ধরনের স্বপ্ন দেখলে বিচলিত বা চিন্তিত হওয়ার কিছু নেই। সাধারণত এই স্বপ্নগুলো কোনোই অর্থ বহন করে না। বেশিরভাগই হয় এলোমেলো, বিক্ষিপ্ত এবং যৌক্তিক ব্যাখ্যার অযোগ্য।

ভালো স্বপ্ন কোনটা স্বপ্ন দেখার পর কীভাবে বুঝব কোনটা ভালো স্বপ্ন এবং কোনটা খারাপ এই বিষয়টি নির্ণয়ের জন্য বিশ্বনবি একটি চমৎকার সূত্র বলে দিয়েছেন। আবু কাতাদা (রা.) থেকে বর্ণিত, রাসূল (সাঃ) বলেন—

'যখন তোমাদের কেউ এমন স্বপ্ন দেখে যা তার ভালো লাগে, সে বুঝে নেবে—এটা আল্লাহর পক্ষ থেকে। এই স্বপ্নের জন্য সে আল্লাহর প্রশংসা করবে এবং অন্যকে এ ব্যাপারে জানাবে। আর যদি এমন স্বপ্ন দেখে যা সে পছন্দ করে না, তবে বুঝে নেবে সেটা শয়তানের পক্ষ থেকে। তখন এ স্বপ্নের ক্ষতি থেকে সে আল্লাহর কাছে আশ্রয় প্রার্থনা করবে এবং বাঁ দিকে তিনবার থুতু নিক্ষেপ করবে এবং কাউকে এ স্বপ্নের কথা বলবে না। মনে রাখবে, এ স্বপ্ন তার ক্ষতি করতে পারবে না।' (বুখারি : ৬৫৮৩)

স্বপ্নের ব্যাপারে এই হাদিসটি একটি কমপ্রিহেন্সিভ গাইডলাইন। এই হাদিসটি স্পষ্টতই বলে দিচ্ছে—কোন ধরনের স্বপ্ন দেখলে আমাদের করণীয় কী হওয়া উচিত।

কোন ধরনের স্বপ্নের ব্যাখ্যা প্রয়োজন ইতোমধ্যেই আমরা জেনেছি, সব স্বপ্নের ব্যাখ্যা হয় না। নিজের খেয়াল খুশি থেকে উদ্ভূত নাফসানি ব্যাখ্যা করা চলে না, ব্যাখ্যার প্রয়োজনও নেই। এই ধরনের স্বপ্ন দেখলে কারও নিকট তা বর্ণনা না করে চুপচাপ থাকাই শ্রেয়। এর ফলে যত বড়ো দুঃস্বপ্নই হোক না কেন, এটি তার কোনো ক্ষতি করতে পারবে না। ব্যাখ্যার প্রয়োজন শুধু রাহমানি স্বপ্নের, যা আল্লাহ তাঁর প্রিয় বান্দাদের বিশেষ অনুগ্রহস্বরূপ দেখিয়ে থাকেন। এ ধরনের স্বপ্ন আবার ব্যাখ্যার দিক থেকে দুই ধরনের—

এক. স্পষ্ট সূত্রের স্বপ্ন:

এমন অনেক স্বপ্ন রয়েছে, যা বাস্তবে হুবহু ঘটে যায়। এই ধরনের স্বপ্নের সূত্র অনেকটাই সুস্পষ্ট। এর ব্যাখ্যার প্রয়োজন নেই। এমনই কিছু স্বপ্নের ঘটনা হাদিসে এসেছে সামুরা ইবনে জুনদুব (রা.) বর্ণনা করেন-রাসূলুল্লাহ (সাঃ) প্রায়ই তাঁর সাহাবিদের বলতেন—'তোমাদের কেউ কোনো স্বপ্ন দেখেছ কি?' যাদের ক্ষেত্রে আল্লাহর ইচ্ছা, তারা রাসূলুল্লাহ (সাঃ) এর কাছে স্বপ্ন বর্ণনা করতেন। তিনি একদিন সকালে আমাদের বললেন

‘গত রাতে আমার কাছে দুজন আগন্তুক এলো। তারা আমাকে উঠিয়ে বলল—“চলুন।” আমি তাঁদের সঙ্গে চললাম। আমরা কাত হয়ে শুয়ে থাকা এক লোকের কাছে এলাম। দেখলাম, অন্য এক লোক তার নিকট পাথর নিয়ে দাঁড়িয়ে রয়েছে। সে তার মাথায় পাথর নিক্ষেপ করছে। ফলে তার মাথা ফেটে যাচ্ছে। আর পাথর নিচে গিয়ে পড়ছে। এরপর আবার সে পাথরটির পিছু পিছু গিয়ে তা নিয়ে আসছে। ফিরে আসতে না আসতেই লোকটির মাথা আগের মতো আবার ভালো হয়ে যাচ্ছে। ফিরে এসে আবার তেমনই আচরণ করছে, যা প্রথমবার করেছিল। আমি তাদের (সাথিদ্বয়কে) বললাম-“সুবহানাল্লাহ! এরা কারা?” তারা বলল— “চলুন, চলুন।" আমরা চললাম। এরপর আমরা চিৎ হয়ে শোয়া এক লোকের কাছে এলাম। এখানেও দেখলাম, তার নিকট এক লোক লোহার আঁকড়া নিয়ে দাঁড়িয়ে রয়েছে। লোকটি সেই আঁকড়া দিয়ে শুয়ে থাকা ব্যক্তির মুখমণ্ডল থেকে নাসারন্ধ্র, চোখসহ মাথার পেছন দিক পর্যন্ত চিরে ফেলছে।

এরপর ওই লোকটি শায়িত লোকটির অপরদিকে যায় এবং প্রথমদিকের সঙ্গে যেমন আচরণ করেছে, অপরদিকের সঙ্গেও তা করে। ওইদিক থেকে অবসর হতে না হতেই প্রথমদিকটি আগের মতো ভালো হয়ে যায়। তারপর আবার প্রথমবারের মতো আচরণ করে। আমি বললাম-“সুবহানাল্লাহ! এরা কারা?" তারা আমাকে বলল—“চলুন, চলুন।" আমরা চললাম এবং চুলার মতো একটি গর্তের কাছে পৌঁছলাম। উঁকি মেরে দেখলাম, তাতে বেশ কিছু উলঙ্গ নারী ও পুরুষ। আর নিচ থেকে বের হওয়া আগুনের লেলিহান শিখা তাদের স্পর্শ করছে। যখনই লেলিহান শিখা তাদের স্পর্শ করে, তখনই তারা উচ্চৈঃস্বরে চিৎকার করে ওঠে। আমি তাদের বললাম—“এরা কারা?” তারা বলল- “চলুন, চলুন।"

আমরা চললাম এবং একটা নদীর (তীরে) গিয়ে পৌঁছলাম। নদীটি ছিল রক্তের মতো লাল। দেখলাম, এই নদীতে সাঁতার কাটছে এক ব্যক্তি। আর নদীর তীরে অন্য এক লোক অনেকগুলো পাথর একত্রিত করে রেখেছে নিজের কাছে। সাঁতারকারী লোকটি বেশ কিছুক্ষণ সাঁতার কাটার পর পাথরওয়ালা লোকটির নিকট আসে এবং নিজের মুখ খুলে দেয়। আর পাথরওয়ালা লোকটি তার মুখে একটি পাথর ঢুকিয়ে দেয়। এরপর সে চলে যায় এবং সাঁতার কাটতে থাকে; আবার তার কাছে ফিরে আসে। এভাবে যখনই সে তার কাছে ফিরে আসে, তখনই নিজের মুখ খুলে দেয় এবং ওই ব্যক্তি তার মুখে একটা পাথর ঢুকিয়ে দেয়। আমি জিজ্ঞেস করলাম “এরা কারা?” তারা বলল- “চলুন, চলুন।" আমরা চললাম এবং এমন একজন কুশ্রী লোকের নিকট এসে পৌঁছলাম—তোমার দৃষ্টিতে যে সবচেয়ে কুশ্রী। দেখলাম, সে নিকটে আগুন জ্বালাচ্ছে আর তার চতুর্দিকে দৌড়াচ্ছে। আমি তাদের জিজ্ঞেস করলাম—“এই লোকটি কে?" তারা বলল- “চলুন, চলুন।"

আমরা চললাম এবং একটা সজীব-শ্যামল বাগানে গিয়ে হাজির হলাম, যেখানে বসন্তের হরেক রকম ফুলের কলি ফুটে আছে। আর বাগানের মাঝে আসমানের থেকে অধিক উঁচু দীর্ঘকায় একজন পুরুষ, তার মাথা যেন আমি দেখতেই পাচ্ছি না। এমনিভাবে তার চারপাশে এত বিপুলসংখ্যক বালক-বালিকা দেখলাম যে, এত অধিক বালক-বালিকা আর কখনো দেখিনি। আমি তাদের বললাম “উনি কে? এরা কারা?" তারা আমায় বলল- “চলুন, চলুন।"

আমরা চললাম এবং একটা বিরাট বাগানে গিয়ে পৌঁছলাম। এমন বড়ো ও সুন্দর বাগান আমি আর কখনো দেখিনি। তারা আমাকে বলল-"এর ওপরে উঠুন।” আমরা ওপরে উঠলাম। শেষ পর্যন্ত সোনা-রুপার ইটের তৈরি একটি শহরে গিয়ে হাজির হলাম। শহরের দরজায় পৌঁছে আমরা দরজা খুলতে বললাম। দরজা খুলে দেওয়া হলো এবং আমরা তাতে প্রবেশ করলাম।

সেখানে আমাদের সঙ্গে এমন কিছু লোক সাক্ষাৎ করল, যাদের শরীরের অর্ধেক খুবই সুন্দর, যা তোমার দৃষ্টিতে সবচেয়ে সুন্দর। আর বাকি অর্ধেক অত্যন্ত কুশ্রী, তোমার দৃষ্টিতে যা সবচেয়ে কুশ্রী। আমার সাথিদ্বয় ওদের বলল- “যাও ওই নদীতে গিয়ে নেমে পড়ো।” সেই নদীটি ছিল প্রশস্ত ও প্রবাহিত, পানি ছিল দুধের মতো সাদা। ওরা তাতে গিয়ে নেমে পড়ল। অতঃপর আবার আমাদের কাছে ফিরে এলো। দেখা গেল, তাদের যাবতীয় শ্রীহীনতা দূর হয়ে গেছে, বদলে গেছে খুবই সুন্দর আকৃতিতে।

তারা আমাকে বলল—“এটা জান্নাতে আদন, আপনারই বাসস্থান।" আমি অনেকটা ওপরের দিকে তাকালাম। সেখানে ধবধবে সাদা মেঘের মতো একটি প্রাসাদ দেখতে পেলাম। তারা আমাকে বলল “এটা আপনার বাসগৃহ।" তাদেরকে বললাম-“আল্লাহ তোমাদের মাঝে বরকত দিন! আমাকে ছেড়ে দাও। আমি এতে প্রবেশ করি।” তারা বলল-“আপনি অবশ্যই এতে প্রবেশ করবেন, তবে এখন নয়।”

আমি বললাম-“আমি এ রাতে অনেক বিস্ময়কর বিষয় দেখলাম, এগুলোর তাৎপর্য কী?" তারা জবাব দিলো—“ঠিক আছে, বলছি তাহলে। ওই যে প্রথম ব্যক্তি, যার কাছে আপনি পৌঁছেছিলেন, যার মাথা পাথর দিয়ে চূর্ণ-বিচূর্ণ করা হচ্ছিল- সে হলো ওই ব্যক্তি, যে কুরআন গ্রহণ করে তা ছেড়ে দিয়েছে। আর ফরজ সালাত ছেড়ে শায়িত থেকেছে নিদ্রায়।

আর ওই ব্যক্তি, যার কাছে গিয়ে দেখেছেন তার মুখের এক ভাগ মাথার পেছন দিক পর্যন্ত (বিস্তৃত) এবং নাসারন্ধ্র ও চোখসহ মাথার পেছন দিক পর্যন্ত চিরে ফেলা হচ্ছিল; সে হলো ওই ব্যক্তি, যে সকালে নিজ ঘর থেকে বেরিয়ে এমন মিথ্যা বলে, যা চারদিকে ছড়িয়ে পড়ে (অর্থাৎ, গুজব ছড়ায়)। চুলা সদৃশ গর্তের ভেতর থাকা ওই সকল উলঙ্গ নারী-পুরুষ হলো ব্যভিচারী ও ব্যভিচারিণীর দল। আর ওই ব্যক্তি, যার নিকট গিয়ে দেখেছিলেন সে নদীতে সাঁতার কাটছে এবং তার মুখে পাথর ঢুকিয়ে দেওয়া হচ্ছে, সে হলো সুদখোর। এবং ওই কুশ্রী ব্যক্তি, যে আগুনের কাছে থেকে আগুন জ্বালাচ্ছিল আর তার চারপাশে দৌড়াচ্ছিল, সে হলো জাহান্নামের দারোগা। বাগানে থাকা সেই দীর্ঘকায় ব্যক্তি হলেন ইবরাহিম (আ.)। তাঁর আশেপাশের বালক-বালিকারা হলো ওইসব শিশু, যারা ফিতরাতের (স্বভাবধর্মের) ওপর মৃত্যুবরণ করেছে।”

(স্বপ্নের এতটুকু বর্ণনার পর) কিছুসংখ্যক মুসলিম জিজ্ঞেস করলেন “হে আল্লাহর রাসূল! মুশরিকদের শিশু সন্তানরাও কি?" তখন রাসূলুল্লাহ (সাঃ) বললেন-“হ্যাঁ, মুশরিকদের শিশু সন্তানরাও।”

(রাসূলুল্লাহ (সাঃ) আবার স্বপ্নের বর্ণনা শুরু করলেন।) আর ওইসব লোক, যাদের অর্ধাংশ অতি সুন্দর ও অর্ধাংশ অতি কুশ্রী, তারা হলো ওই সম্প্রদায়, যারা সৎ-অসৎ উভয় কাজ মিশ্রিতভাবে করেছে। অতঃপর আল্লাহ তাদের ক্ষমা করে দিয়েছেন।' (বুখারি: ৭০৪৭)

আরও একটি হাদিস থেকে স্পষ্ট স্বপ্নের উদাহরণ পাওয়া যায়। আবদুল্লাহ ইবনে উমর (রা.) বলেন-

‘আমি রাসূল (সাঃ) এর যুগে অবিবাহিত যুবক ছিলাম। মসজিদেই রাত কাটাতাম। আর যারাই স্বপ্নে কিছু দেখত, নবি (সাঃ) এর কাছে বর্ণনা করত সেটা। আমি বললাম- “ হে আল্লাহ! যদি তোমার নিকট আমার জন্য কোনো কল্যাণ থাকে, তাহলে আমাকে কোনো স্বপ্ন দেখাও, যাতে রাসূলুল্লাহ আমার এ স্বপ্নের ব্যাখ্যা প্রদান করেন। আমি ঘুমিয়ে গেলাম। দেখতে পেলাম, দুজন ফেরেশতা এসে আমাকে নিয়ে চলল। এরপর তাদের সঙ্গে অপর একজন ফেরেশতার সাক্ষাৎ ঘটল। সে আমাকে বলল—“তোমার কোনো ভয়ের কারণ নেই। তুমি তো একজন নেককার লোক।" এরপর তাঁরা আমাকে জাহান্নামের দিকে নিয়ে চলল, সেটি যেন কূপের মতো গোলাকার। আর এর মধ্যে ছিল বেশ কিছু লোক, তাদের কতককে আমি চিনতে পারলাম। এরপর তারা আমাকে নিয়ে চলল ডান দিকে। যখন সকাল হলো, আমি হাফসা (রা.)-এর নিকট সব ঘটনা উল্লেখ করলাম।' (বুখারি, ই.ফা : ৬৫৫৬)

অপর একটি হাদিসে আবু হুরায়রা (রা.) বলেন-

‘একবার আমরা রাসূলুল্লাহ (সাঃ) -এর কাছে উপবিষ্ট ছিলাম। তিনি বললেন—“আমি একবার ঘুমন্ত অবস্থায় আমাকে জান্নাতে দেখতে পেলাম। একজন মহিলা একটি প্রাসাদের পাশে অজু করছে। জিজ্ঞেস করলাম— এই প্রাসাদটি কার? সে বলল উমরের। আমি তাঁর আত্মমর্যাদাবোধের কথা স্মরণ করলাম। অতঃপর ফিরে এলাম।” এ কথা শুনে উমর ইবনুল খাত্তাব (রা.) কেঁদে ফেললেন। বললেন- “আমার পিতা-মাতা আপনার ওপর কুরবান হোক। হে আল্লাহর রাসূল! আপনার কাছেও কি আত্মমর্যাদাবোধ প্রদর্শন করব?'' (বুখারি : ৭০২৩)

দুই. অস্পষ্ট সূত্রের স্বপ্ন:

এমন স্বপ্ন, যার সূত্র অস্পষ্ট। এই ধরনের স্বপ্ন রূপক বা ইঙ্গিতপূর্ণ হয়ে থাকে। যেমন : শিশু বয়সে ইউসুফ (আ.) স্বপ্নে দেখেছিলেন এগারোটি তারকা, চন্দ্র ও সূর্য তাঁকে সিজদা করছে। এখানে এগারোটি তারকা দ্বারা ইউসুফ (আ.)-এর এগারো ভাইকে বোঝানো হয়েছিল। চন্দ্র ও সূর্য দ্বারা তাঁর মা-বাবাকে আর সিজদা করার দ্বারা উদ্দেশ্য ছিল আনুগত্য ও শ্রেষ্ঠত্ব অর্জনের বিষয়টি। বহুকাল পর সত্যে রূপান্তরিত হয়েছিল এই স্বপ্ন। একইভাবে মিশরের বাদশাহ স্বপ্নে দেখেছিলেন— সাতটি মোটাতাজা গাভি সাতটি রোগা গাভিকে খেয়ে ফেলছে এবং সাতটি সতেজ শিষকে গ্রাস করছে সাতটি শুকনো শিষ। কুরআন সেই স্বপ্নের ব্যাপারে বলেছে

و قال الملك إلى آرى شبع بقرت سمان يأكلهن سبع عجان : سبع سنبلت خضر و أخر يبست يايها الملا أفتوني في رغيات إن كنتم للرءيا تعبرون

"একদিন বাদশাহ বলল—“আমি স্বপ্ন দেখেছি, সাতটি মোটা গাভিকে সাতটি পাতলা গাভি খেয়ে ফেলছে এবং সাতটি সবুজ শিষ ও সাতটি শুকনো শিষ। হে সভাসদবৃন্দ! আমাকে এ স্বপ্নের তাবির বলে দাও, যদি তোমরা স্বপ্নের মানে বুঝে থাকো।” (সূরা ইউসুফ: ৪৩)

বাদশাহের এই স্বপ্নের সঠিক ব্যাখ্যাদানে ব্যর্থ হয়ে ইউসুফ (আ.)-এর শরণাপন্ন হলো রাজমহলের সকল জ্যোতিষী। ইউসুফ (আ.) সব শুনে অত্যন্ত প্রজ্ঞাপূর্ণ এক ব্যাখ্যা দিলেন। তাঁর দেওয়া সেই ব্যাখ্যাকে কুরআন উদ্ধৃত করেছে এভাবে

قال تزرعون سبع سنين دابا فما حصدتم فذروة في شنبية إلا قليلا مما تأكلون- ثم يأتي من بعد ذلك سبع شداد يأكلن ما قدمتم لهن إلا قليلا مما تخصئون- ثم يأتي من بعد ذلك
عام فيه يغاث الناس وفيه يعصرون

‘ইউসুফ বলল—“তোমরা সাত বছর পর্যন্ত লাগাতার চাষাবাদ করতে থাকবে। এ সময় তোমরা যে ফসল কাটবে, তা থেকে সামান্য পরিমাণ তোমাদের আহারের প্রয়োজনে বের করে নেবে এবং বাদবাকি সব শিষসহ মজুদ করে রাখবে। তারপর সাতটি বছর আসছে বড়োই কঠিন। তোমরা যে শস্য মজুদ করে রেখেছ, তা ওই সময়ে খাবে। যদি কিছু বেঁচে যায়, তবে তা সংরক্ষণ করবে। এরপর আবার এক বছর এমন আসবে যখন রহমতের বৃষ্টিধারার মাধ্যমে মানুষের আবেদন পূর্ণ করা হবে এবং তারা রস নিংড়াবে।' (সূরা ইউসুফ : ৪৭-৪৯)

ব্যাখ্যা চাইব কার কাছে স্বপ্নের ব্যাখ্যা খুবই স্পর্শকাতর একটি বিষয়। রাসূল (সাঃ) -এর ভাষ্যমতে, স্বপ্নের যে ব্যাখ্যা করা হয়, পরবর্তী সময়ে সেটাই বাস্তবায়িত হয়। তাই ব্যাখ্যা চাওয়ার ক্ষেত্রে এমন ব্যক্তিকে নির্বাচন করা উচিত, যিনি এ সম্পর্কে প্রাজ্ঞ, কল্যাণকামী ও তাকওয়ায় পূর্ণ। এর বিপরীতে অজ্ঞ, পাপী, হিংসুক ও পরশ্রীকাতর কোনো ব্যক্তির নিকট স্বপ্নের কথা বললে বা ব্যাখ্যা চাইলে মারাত্মক বিপদ ঘনিয়ে আসতে পারে। আবু রাজিন আল উকাইলির বর্ণনায় রাসূল (সাঃ) বলেছেন-

‘স্বপ্ন হলো উড়ন্ত পাখির পায়ের মতো- যা ভালো ও খারাপ উভয়ের সম্ভাবনা রাখে; যতক্ষণ না তার ব্যাখ্যা করা হয়। যখন একটি ব্যাখ্যা দেওয়া হয়, তখন সেটিই বাস্তবায়িত হয়। (আবু দাউদ: ৪৯৩৬)

আনাস ইবনে মালেক (রা.) বর্ণনা করেন, রাসূলুল্লাহ (সাঃ) বলেছেন-

‘স্বপ্নকে যেভাবে ব্যাখ্যা করা হয়, সেভাবেই তা বাস্তবায়িত হয়। সুতরাং তোমাদের কেউ যখন স্বপ্ন দেখবে, তখন আলিম অথবা কল্যাণকামী ব্যতীত কারও কাছে তা বর্ণনা করবে না।' (সহিহ ইবনে হিব্বান: ৬০৫০)

বিষয়টির গুরুত্ব আয়িশা (রা.) বর্ণিত একটি হাদিস থেকে আরও ভালোভাবে উপলব্ধি করা যায় । আয়িশা (রা.) বলেন

‘মদিনার অধিবাসী এক মহিলার স্বামী ছিল ব্যবসায়ী। ব্যবসায়িক কাজে সে বিভিন্ন দেশে আসা-যাওয়া করত। স্বামী যখনই বিদেশে যেত, মহিলাটি তখনই একটি স্বপ্ন দেখত। আর তার স্বামী সর্বদা তাকে গর্ভবর্তী রেখে সফরে যেত। একদিন মহিলাটি রাসূলুল্লাহ (সাঃ) -এর কাছে এসে বলল “আমার স্বামী সফরে গেছে। আমি গর্ভবতী। স্বপ্নে দেখলাম, আমার ঘরের চৌকাঠ ভেঙে গেছে এবং আমি একটি এক চোখ কানা সন্তান প্রসব করেছি।” রাসূলুল্লাহ (সাঃ) বললেন-“ভালো স্বপ্ন দেখেছ। ইনশাআল্লাহ, তোমার স্বামী তোমার কাছে সুস্থ অবস্থায় ফিরে আসবে আর তুমি একটি সুস্থ-সুন্দর সন্তান প্রসব করবে।” এভাবে সে দুই-তিনবার একই স্বপ্ন দেখল এবং প্রতিবারই রাসুলুল্লাহ (সাঃ) -এর নিকট এলো। তিনি প্রতিবারই এ রকম ব্যাখ্যাই দিলেন এবং প্রতিবার ঠিক তা-ই ঘটল।

একদিন মহিলাটি পূর্বের ন্যায় নবিজির খোঁজে এলো। রাসূলুল্লাহ তখন অনুপস্থিত ছিলেন। এবারও সে স্বপ্ন দেখে এসেছিল। আমি তাকে জিজ্ঞেস করলাম-“হে আল্লাহর বান্দি! তুমি রাসূলুল্লাহর নিকট কী জিজ্ঞেস করবে?” সে বলল—“আমি একটি স্বপ্ন প্রায়ই দেখি। অতঃপর রাসূলুল্লাহ (সাঃ) এর কাছে আসি। তিনি সুন্দর ব্যাখ্যা দেন এবং সেটাই বাস্তবে পরিণত হয়।” বললাম—“আমাকে বলো কী সেই স্বপ্ন?" সে বলল—“রাসূলুল্লাহ (সাঃ) আসুক, তারপর বলব।” আমি তাকে বারবার অনুরোধ করতে লাগলাম স্বপ্নটি বলার জন্য, যেমনটি আমার অভ্যাস। অবশেষে সে আমাকে স্বপ্নের কথা বলতে বাধ্য হলো। (স্বপ্নের কথা শুনে) বললাম—“আল্লাহর কসম! তোমার স্বপ্ন যদি সত্যি হয়, তাহলে তোমার স্বামী মারা যাবে। আর তুমি একটি অপূর্ণাঙ্গ বা অসুস্থ ছেলে প্রসব করবে।”

মহিলাটি বসে কাঁদতে লাগল তখন। রাসূলুল্লাহ (সাঃ) এসে বললেন “হে আয়িশা! এর কী হয়েছে?” আমি পুরো ঘটনা এবং স্বপ্ন সম্পর্কে আমার দেওয়া ব্যাখ্যা নবিজিকে জানালাম। নবিজি বললেন—“হে আয়িশা! এটা কী করলে তুমি? যখন কোনো মুসলমানের স্বপ্নের ব্যাখ্যা করবে, তখন সুন্দর ও কল্যাণকর ব্যাখ্যা দেবে। মনে রাখবে, স্বপ্নের যে ব্যাখ্যা দেওয়া হয়, বাস্তবে তা-ই সংঘটিত হয়।” আল্লাহ তায়ালার কী ইচ্ছা জানি না, কিছুদিন পর মহিলাটির স্বামী মারা গেল এবং দেখলাম, সে একটি অসুস্থ বা অপূর্ণাঙ্গ ছেলে প্রসব করেছে।' (দারেমি : ২১৬৩)

তা ছাড়া স্বপ্ন না দেখে বানিয়ে বানিয়ে মিথ্যা বলা কিংবা বানোয়াট কোনো স্বপ্নের ব্যাখ্যা কারও কাছে জানতে চাওয়াও ঠিক নয়। এ প্রসঙ্গে একটি হাদিস উল্লেখযোগ্য—

‘এক ব্যক্তি উমর (রা.)-এর কাছে এসে বলল—“আমি স্বপ্নে দেখেছি, জমিন তরতাজা-সবুজ হয়েছে। এরপর আবার শুকিয়েও গেছে। আবার সবুজ-তরতাজা হয়েছে এবং আবারও শুকিয়ে গেছে।” উমর (রা.) বললেন—“এর ব্যাখ্যা হলো—তুমি প্রথমে মুমিন থাকবে, পরে কাফির হয়ে যাবে। আবার মুমিন হবে, এরপর আবার কাফির হয়ে যাবে এবং কাফির অবস্থায় তুমি মৃত্যুবরণ করবে।" এ কথা শুনে লোকটি বলল-"আসলে আমি এ রকম কোনো স্বপ্ন-ই দেখিনি।" উমর (রা.) বললেন—“যে বিষয়ে তুমি প্রশ্ন করেছিলে, তার সিদ্ধান্ত হয়ে গেছে।” তোমার বিষয়ে ফয়সালা হয়ে গেছে, যেমনভাবে হয়েছিল ইউসুফ (আ.) এর সাথির ব্যাপারে।" (মুসান্নাফ আবদুর রাজ্জাক : ২০৩৬২)

সত্য স্বপ্নের আলামত আমাদের দেখা স্বপ্ন সত্য কি না, কিছু আলামতের আলোকে তা বোঝা যায় এবং সেটা চিহ্নিত করা যায়

১. নেককার ও সত্যবাদী মানুষের স্বপ্ন: আবু হুরায়রা (রা.) থেকে বর্ণিত, রাসূলুল্লাহ (সাঃ) বলেছেন 'যখন কিয়ামতের সময় নিকটে আসবে, তখন মুমিনের স্বপ্ন খুব কম মিথ্যা হবে। যে ব্যক্তি অধিক সত্যবাদী, তার স্বপ্ন তখন তত বেশি সত্য হবে।' (তিরমিজি : ২২৭০)

২. প্রশান্তি ও স্বস্তিদায়ক স্বপ্ন: সত্য স্বপ্ন দেখার পর মনে প্রশান্তি অনুভূত হবে, কোনোরূপ অস্থিরতা কাজ করবে না।

৩. সংক্ষিপ্ত ও সুস্পষ্ট স্বপ্ন: অনেকে স্বপ্ন মনে রাখতে পারে না। কী দেখেছিল, সেটা বেমালুম ভুলে যায়। সত্য স্বপ্ন এমন নয়। স্বপ্ন সত্য হওয়ার অন্যতম একটি বৈশিষ্ট্যই হলো সেটি সংক্ষিপ্ত হবে এবং ঘুম ভেঙে যাওয়ার পরও মনে গেঁথে থাকবে দীর্ঘ সময়।

৪. একই স্বপ্নের পুনরাবৃত্তি: বিশেষ কোনো স্বপ্ন নিজে বারবার দেখা বা একই স্বপ্ন একাধিক মানুষ দেখা সত্য হওয়ার আলামত। উদাহরণস্বরূপ বলা যায়, আজানের বাক্যগুলো আল্লাহ তায়ালা স্বপ্নযোগে ফেরেশতাদের মাধ্যমে সাহাবিদের শিক্ষা দিয়েছিলেন। একাধিক সাহাবি দেখেছিলেন প্রায় অভিন্ন সেই স্বপ্ন। এটা ছিল সত্য স্বপ্নের দৃষ্টান্ত। অনুরূপভাবে লাইলাতুল কদরের রাত নির্ধারণ নিয়ে রাসূল (সাঃ)ও সাহাবিদের সত্য স্বপ্নের ঘটনাটিও এ প্রসঙ্গে উল্লেখযোগ্য। আবদুল্লাহ ইবনে জায়দ ইবনে আবদ রব্বিহি (রা.) থেকে বর্ণিত-

 'রাসূলুল্লাহ (সাঃ) সালাতে একত্রিত হওয়ার উদ্দেশ্যে ঘণ্টা বাজানোর নির্দেশ দিলেন। (সেদিন) আমি স্বপ্নে দেখলাম, এক লোক একটি ঘণ্টা নিয়ে যাচ্ছে। আমি তাঁকে জিজ্ঞেস করলাম "হে আল্লাহর বান্দা! তুমি কি এ ঘণ্টাটি বিক্রি করবে?” সে বলল—“তুমি এ ঘণ্টা দিয়ে কী করবে?” আমি বললাম “আমরা এ ঘণ্টা বাজিয়ে মানুষকে সালাতের জামাতে ডাকব।” সে বলল—“আমি কি তোমাকে এর চেয়ে উত্তম পন্থা বলে দেবো না?” আমি বললাম-“হ্যাঁ অবশ্যই।” সে বলল—“তুমি বলো আল্লাহু আকবার!" এভাবে আজানের শেষ বাক্য পর্যন্ত আমাকে আবৃত্তি করে শোনাল। অনুরূপ ইকামতও বলে দিলো। ভোরে উঠে আমি রাসূলুল্লাহ (সাঃ)-এর নিকট স্বপ্নের সব কথা বললাম। তিনি বললেন—“ইনশাআল্লাহ এ স্বপ্ন সত্য। এখন তুমি স্বপ্নে যা দেখেছ, বিলালের সাথে দাঁড়িয়ে তাঁকেও তা বলতে থাকো। আর সে আজান দিতে থাকুক। কারণ, তাঁর কন্ঠস্বর তোমার চেয়ে জোরাল।” অতএব, আমি বিলালের সাথে দাঁড়িয়ে গিয়ে তাঁকে বলতে লাগলাম আর তিনি আজান দিতে থাকলেন।”’ বর্ণনাকারী বলেন—‘উমর (রা.) নিজ বাড়ি থেকে আজানের শব্দ শুনে তাড়াতাড়ি নিজ চাদর টানতে টানতে বেরিয়ে এসে বলতে লাগলেন—“হে আল্লাহর রাসূল! সেই সত্তার শপথ; যিনি আপনাকে সত্যসহ পাঠিয়েছেন, একই স্বপ্ন আমিও দেখেছি।” রাসূলুল্লাহ (সাঃ) বললেন—“আলহামদুলিল্লাহ। আল্লাহর জন্যই সমস্ত প্রশংসা।" (তিরমিজি : ১৮৯)

আবদুল্লাহ ইবনে আমর (রা.) থেকে বর্ণিত-

‘নবি (সাঃ) এর কতিপয় সাহাবিকে স্বপ্নে দেখানো হলো যে, রমজানের শেষ সাত দিনের মধ্যে কদরের রাত রয়েছে। রাসূলুল্লাহ (সাঃ) বললেন- “আমি মনে করি, শেষের সাত দিন সম্পর্কে তোমাদের সকলের স্বপ্ন পরস্পর সামঞ্জস্যপূর্ণ। অতএব, যে ব্যক্তি তা অন্বেষণ করবে, সে যেন রমজানের শেষ সাত দিনের রাতগুলোতেই তা অন্বেষণ করে।” (বুখারি : ২০১৫)

৫. শেষ রাতের স্বপ্ন রাতের শেষভাগের স্বপ্ন সাধারণত অর্থবহ হয়, কেননা, এটা একটা বিশেষ মুহূর্ত। এ সময়ে আল্লাহ তায়ালা প্রথম আসমানে নেমে আসেন এবং বলতে থাকেন যে আমাকে ডাকবে, আমি তার ডাকে সাড়া দেবো। যে আমার নিকট কিছু প্রার্থনা করবে, আমি তাকে তা দান করব। যে আমার নিকট মাফ চাইবে, আমি তাকে মাফ করে দেবো। (বুখারি ১১৪৫)

কীভাবে ভালো স্বপ্ন দেখব-

১. সত্যবাদী হলে
২. হালাল খাবার খেলে
৩. ইসলামের বিধিনিষেধ মেনে চললে
৪. অজু অবস্থায় ঘুমালে এবং
৫. কিবলামুখী হয়ে ঘুমালে

নবিজিকে স্বপ্নে দেখাঃ

রাসূলুল্লাহ (সাঃ) -কে স্বপ্নে দেখা সত্যিই সৌভাগ্যের বিষয়; বিশেষত আমাদের মতো যারা তাঁকে কখনো দেখেনি। আল্লাহর প্রিয় বান্দাদের নবিজি কখনো কখনো স্বপ্নে দেখা দেন। কেউ যদি বিশ্বনবি (সাঃ)-কে স্বপ্নে দেখেন, তবে বুঝতে হবে—সত্যি সত্যিই তিনি তাঁকে দেখেছেন। কারণ, শয়তান তাঁর রূপ ধারণ করতে পারে না। আবু হুরায়রা (রা.) থেকে বর্ণিত, নবি (সাঃ) বলেছেন-

‘স্বপ্নে আমাকে যে দেখে, সে প্রকৃতই আমাকে দেখে। কারণ, শয়তান আমার আকৃতি ধারণ করতে পারে না। আর যে আমার ওপর মিথ্যা অপবাদ দেয়, তার ঠিকানা জাহান্নাম। (বুখারি : ৫৮৪৪, মুসলিম : ২০১৫)

অন্য বর্ণনায় আবু হুরায়রা (রা.) বলেন-

‘আমি নবি (সাঃ) কে বলতে শুনেছি—“যে লোক আমাকে স্বপ্নে দেখে, শীঘ্রই সে জাগ্রত অবস্থাতেও আমাকে দেখবে। কেননা, শয়তান আমার আকৃতি ধরতে পারে না।' (বুখারি : ৬৯৯৩, মুসলিম : ২২৬৬)

তবে এক্ষেত্রে শর্ত হচ্ছে-হাদিসের প্রামাণ্য গ্রন্থগুলোতে রাসূল (সাঃ) এর দেহের অবয়ব, সৌষ্ঠব ও চেহারার আকৃতি যেমনটি বর্ণিত হয়েছে, স্বপ্নে ঠিক তেমনটি দেখতে হবে। তা না হলে রাসূল (সাঃ) কে স্বপ্নে দেখাটা সত্য বলে পরিগণিত হবে না। ইবনে সিরিন (রহ.)-এর নিকট কেউ এসে যখন বলত—'আমি রাসূল (সাঃ) -কে স্বপ্নে দেখেছি', তখন তিনি বলতেন—'তুমি তাঁকে কেমন দেখেছ?' অতঃপর স্বপ্নে দেখা ব্যক্তির বর্ণনার সাথে যদি রাসূল (সাঃ) -এর দেহ মোবারকের বিবরণ মিলে যেত, তখন তিনি বলতেন—'হ্যাঁ, ঠিক আছে। তুমি সত্যিই রাসূলুল্লাহ (সাঃ) -কেই দেখেছ।' আর ভিন্ন ধরনের বিবরণ পেলে বলতেন— 'না, তুমি রাসূলুল্লাহ (সাঃ) -কে নয়; বরং অন্য কাউকে দেখেছ।'

যুগে যুগে স্বপ্ন ব্যাখ্যায় পারদর্শী ছিলেন যারা নবিদের মধ্য থেকে ইউসুফ (আ.), সাহাবিদের মধ্যে আবু বকর (রা.) এবং তাবেয়িনদের মধ্যে মুহাম্মাদ ইবনে সিরিন (রহ.) স্বপ্ন ব্যাখ্যায় পারদর্শী ছিলেন। আর স্বপ্ন ব্যাখ্যায় রাসূল -এর জ্ঞানের তো কোনো তুলনাই চলে না। স্বপ্নের অসাধারণ সব ব্যাখ্যা হাজির করতেন তিনি। নিচে কতিপয় প্রাজ্ঞ স্বপ্নবিশারদের সংক্ষিপ্ত বিবরণ তুলে ধরা হলো

ইউসুফ (আ.) পবিত্র কুরআনে সূরা ইউসুফে সর্বমোট তিনটি স্বপ্নের উল্লেখ পাওয়া যায়। একটি ইউসুফ (আ.)-এর নিজের, আরেকটি জেলখানার দুই কয়েদির এবং তৃতীয়টি মিশরের রাজার স্বপ্ন। ইউসুফ (আ.) কতটা সাবলীলভাবে স্বপ্নগুলোর ব্যাখ্যা করেছিলেন, তা সূরা ইউসুফ তিলাওয়াত করলেই বোঝা যায়। আল্লাহ তায়ালা কুরআনে ইউসুফ (আ.)-এর কথাকে উদ্ধৃত করে বলেন-

رب قد اتيتين من الملك وعلمتين من تأويل الأحاديث فاطر السماوات والأرض أنت ولي في الدنيا والأخرة توفني مسلما والحقين بالصالحين

'হে আমার রব! আপনি আমাকে রাজত্ব দান করেছেন এবং স্বপ্নের ব্যাখ্যা শিখিয়েছেন। হে আসমানসমূহ ও জমিনের স্রষ্টা!

দুনিয়া ও আখিরাতে আপনিই আমার অভিভাবক। আমাকে মুসলিম অবস্থায় মৃত্যু দিন এবং নেককারদের সাথে আমাকে যুক্ত করুন।' (সূরা ইউসুফ : ১০১)

আবু বকর (রা.) সাহাবিদের মধ্যে স্বপ্ন ব্যাখ্যায় অত্যন্ত পারদর্শী ছিলেন। সাইয়্যিদুনা আবু বকর (রা.)। স্বপ্ন দেখে মাঝে মাঝে আল্লাহর রাসূল নিজেই আবু বকর (রা.)-এর কাছে ব্যাখ্যা জানতে চাইতেন। তিনি নিজেও মাঝে মাঝে ইচ্ছা করে রাসূল -এর উপস্থিতিতে অন্যের স্বপ্নের ব্যাখ্যা করতেন। কোনো একদিন রাসূল (সাঃ) তাকে বললেন—'আমি স্বপ্নে দেখলাম যে, তুমি আর আমি মই বা সিঁড়ি বেয়ে ওপরে ওঠার প্রতিযোগিতা করছি। আর প্রতিযোগিতায় আমি তোমার চেয়ে আড়াই ধাপ এগিয়ে।' আবু বকর (রা.) বললেন—'হে আল্লাহর রাসূল! এর ব্যাখ্যা হলো আল্লাহ তায়ালা আপনাকে তাঁর রহমত ও ক্ষমার দিকে উঠিয়ে নেবেন। আর আপনার পর আমি আরও দুই বছর বেঁচে থাকব।' বাস্তবে সেটাই হয়েছিল। আল্লাহর রাসূল (সাঃ) -এর ইন্তেকালের প্রায় দুই বছর তিন মাস পর পৃথিবীর মায়া ত্যাগ করেছিলেন এই মহান সাহাবি। আয়িশা (রা.) থেকে বর্ণিত, তিনি বলেন

‘আমি একদিন স্বপ্নে দেখি আকাশ থেকে তিনটি চাঁদ আমার কোলে এসে পড়ল। আমি আবু বকর (রা.)-কে এ স্বপ্নের ব্যাখ্যা জিজ্ঞেস করলে তিনি বললেন- “তোমার ঘরে পৃথিবীর তিনজন শ্রেষ্ঠ মানুষকে দাফন করা হবে।” এরপর নবিজি মারা যাওয়ার পর তাঁকে যখন আমার ঘরে দাফন করা হলো, তখন আবু বকর (রা.) বললেন—“এই হলো তোমার তিন চাঁদের প্রথম চাঁদ এবং সর্বশ্রেষ্ঠ চাঁদ।”” (আল মুজামুল কাবির : ১২৬)

এই স্বপ্নের ব্যাখ্যাটিও সত্য প্রমাণিত হয়েছিল পুঙ্খানুপুঙ্খরূপে। আল্লাহর রাসূল (সাঃ) ইন্তেকালের পর আম্মাজান আয়িশা (রা.)-এর ঘরে তাঁকে দাফন করা হয়। তারপর রাসূলুল্লাহ (সাঃ)-এর পাশেই কবরস্থ করা হয় আবু বকর (রা.)-কে। এরপর উমর (রা.)-এর শাসনামলের ১০ বছর এই ঘরেই অবস্থান করতেন আম্মাজান আয়িশা (রা.)। ঘরের মাঝখানে তিনি একটি চাদর টাঙিয়ে রাখতেন। চাদরটির একপাশে দুটি কবর আর অন্য পাশটায় থাকতেন তিনি। তাঁর প্রবল আকাঙ্ক্ষা ছিল স্বামী ও পিতার পাশেই যেন দাফন করা হয় তাঁকে। কিন্তু আল্লাহ তায়ালার ফয়সালা ছিল ভিন্ন!

হিজরি ২৩ সনের ২৬শে জিলহজ। উমর ফারুক (রা.) আবু লুলু নামক এক অগ্নি উপাসকের ছুরিকাঘাতে মারাত্মকভাবে জখম হলেন। শাহাদাতের পূর্ব মুহূর্তে মুমূর্ষু অবস্থায় আম্মাজান আয়িশা (রা.)-এর কাছে পাঠালেন নিজের ছেলেকে। পুত্র এসে খবর দিলো রাসূল (সাঃ) ও আবু বকর (রা.)-এর পাশেই। চিরনিদ্রায় শায়িত হতে চান খলিফাতুল মুসলিমিন। আয়িশা (রা.)-এর সকল পরিকল্পনা উলটপালট যায় এক মুহূর্তে। স্বামী ও পিতার পাশে কবরস্থ হওয়ার প্রচণ্ড আগ্রহ থাকা সত্ত্বেও উমর ফারুক (রা.)-এর আবেদন তিনি মঞ্জুর করলেন। অবশেষে উমর ফারুক (রা.)-কে আম্মাজান আয়িশা (রা.) এর ঘরেই তাঁর দুই প্রিয় সাথির পাশে দাফন করা হয়। আর এভাবেই সাইয়্যিদুনা আবু বকর (রা.)-এর করা স্বপ্নের ব্যাখ্যা হুবহু মিলে যায়।

মুহাম্মাদ ইবনে সিরিন:
খলিফা উসমান (রা.)-এর সময়কালে ইরাকের বসরা নগরীতে জন্ম নেওয়া মুহাম্মাদ ইবনে সিরিন (রহ.)। ছিলেন একজন যুগশ্রেষ্ঠ তাবেয়ি। জটিল জটিল স্বপ্ন ব্যাখ্যায়ও দারুণভাবে পারদর্শী ছিলেন তিনি। দূরদূরান্ত থেকে লোকজন তাঁর কাছে ছুটে আসত স্বপ্নের ব্যাখ্যা জানতে। স্বপ্নের মর্ম অনুধাবনে বিরল প্রতিভা ও পাণ্ডিত্য তাঁকে স্বপ্ন ব্যাখ্যাশাস্ত্রের সবচেয়ে বড়ো পণ্ডিত হিসেবে প্রতিষ্ঠিত করেছে। জগবিখ্যাত গ্রন্থ তাফসিরুল আহলাম তাঁর স্বপ্নসংক্রান্ত ব্যাখ্যা, আলোচনা ও মতামতের এক অনবদ্য সংকলন।

ইমাম আবু হানিফা (রহ.) একবার স্বপ্নে দেখলেন যে, তিনি রাসূল (সাঃ) এর কবর খুঁড়ে কাফন সরাচ্ছেন। এই অদ্ভুত স্বপ্ন দেখে তিনি অত্যন্ত বিচলিত হয়ে পড়লেন। ইবনে সিরিন (রহ.)-এর কাছে এই স্বপ্নের ব্যাখ্যা জিজ্ঞাসা করা হলে তিনি বললেন—'এই ব্যক্তির মাধ্যমে রাসূলুল্লাহ (সাঃ) -এর সুন্নাহ পুনরুজ্জীবিত হবে।' বাস্তবে হয়েছিলও তা-ই। আবু হানিফা (রহ.) কুফা নগরীর প্রসিদ্ধ ৪০ জন মুজতাহিদ ফকিহ নিয়ে একটি ফিকহ অ্যাকাডেমি গঠন করেছিলেন। অ্যাকাডেমির প্রধান ছিলেন ইমামে আজম আবু হানিফা (রহ.) নিজেই। প্রতিটি নতুন মাসয়ালা ফিকহ অ্যাকাডেমিতে ওঠানো হতো। সেখানে ৪০ জন মুজতাহিদ ফকিহ রাসূলুল্লাহ (সাঃ) এর সকল হাদিসের ওপর ইলমি মোজাকারা করতেন। সবশেষে সকলের আলোচনা শুনে সুচিন্তিত সিদ্ধান্ত দিতেন ইমাম আজম আবু হানিফা (রহ.)। এভাবেই তিনি রাসূলুল্লাহ (সাঃ) -এর সুন্নাহকে পুনরুজ্জীবিত করে সমগ্র উম্মাহর জন্য সুবিশাল ফিকহের ভান্ডার রেখে গেছেন।

সুন্নাহর আলোকে স্বপ্নের ব্যাখ্যাঃ

স্বপ্নের ব্যাখ্যা অন্তর্দৃষ্টি, প্রজ্ঞা ও গভীর জ্ঞানের বিষয়। একই সঙ্গে এটি স্পর্শকাতর বিষয়ও বটে। তাই স্বপ্ন সম্পর্কে গভীর দখল ছাড়া এর ব্যাখ্যা করতে যাওয়া উচিত নয়। এতে ভয়ানক বিপদ ঘনিয়ে আসতে পারে। রাসুল (সাঃ) ও তাঁর সাহাবিগণ বিভিন্ন সময়ে স্বপ্নের যেসব ব্যাখ্যা দিয়েছেন, তার উল্লেখযোগ্য কিছু এখানে পেশ করা হলো। এগুলো আমাদের সামনে স্বপ্ন ব্যাখ্যার একটি সংক্ষিপ্ত মূলনীতি তুলে ধরবে।

স্বপ্নে সবুজ রং দেখা:

সবুজ রাসূল (সাঃ) এর অত্যন্ত প্রিয় এবং জান্নাতের আইকনিক রং। তাই স্বপ্নে সবুজ রঙের কিছু দেখলে বা সবুজ রং প্রাধান্য পেলে তা কল্যাণকর ও পুণ্যবান কিছুকে নির্দেশ করে। যেমন : আবদুল্লাহ ইবনে সালাম (রা.)-এর একটি স্বপ্নের ঘটনা হাদিসে এসেছে, যেখানে তিনি সবুজ রং দেখেছিলেন। রাসূল (সাঃ) তাঁর ব্যাখ্যায় বলেছিলেন—'আবদুল্লাহ মজবুত রশি ধরা অবস্থায় মারা যাবে।' আবদুল্লাহ ইবনে সালাম (রা.) সেই স্বপ্নের ব্যাপারে বলেন

‘আমি স্বপ্নে দেখেছিলাম, যেন একটা স্তম্ভ একটি সবুজ বাগানে রাখা হয়েছে এবং স্তম্ভের উপরিভাগে ছিল একটি রশি। আর নিচের দিকে ছিলেন একজন খাদেম। বলা হলো, এ স্তম্ভ বেয়ে ওপরে ওঠো। আমি ওপরের দিকে উঠে রশিটি ধরলাম। পরে এ স্বপ্ন রাসূলুল্লাহ (সাঃ) এর কাছে বর্ণনা করলাম। তিনি বললেন “ওই বাগান ইসলামের বাগান, ওই স্তম্ভ ইসলামের স্তম্ভ, আর ওই হাতল হলো মজবুত হাতল। তুমি মৃত্যু অবধি ইসলামকে শক্তভাবে ধরে থাকবে।” (বুখারি : ৭০১৪)

স্বপ্নে রেশমি কাপড় দেখা:

রেশমি কাপড় দ্বারা সাধারণত বিবাহ বা শুভ কোনো বিষয়কে বোঝানো হয়ে থাকে। আল্লাহর রাসূল (সাঃ) দুবার স্বপ্নে রেশমি কাপড় পরিধান করা অবস্থায় আয়িশা (রা.)-কে দেখেছিলেন। পরবর্তী সময়ে আয়িশা (রা.)-এর সাথে বিবাহবন্ধনে আবদ্ধ হওয়ার মাধ্যমে নবিজির জীবনে এই স্বপ্ন বাস্তবায়িত হয়েছিল। উম্মুল মুমিনিন আয়িশা (রা.) নিজেই এ ব্যাপারে বলেন, রাসূলুল্লাহ (সাঃ) বলেছেন—

‘তোমাকে বিয়ে করার পূর্বে দুবার আমাকে (স্বপ্নে) দেখানো হয়েছে। আমি দেখেছি, একজন ফেরেশতা তোমাকে এক টুকরো রেশমি কাপড়ে জড়িয়ে নিয়ে আসছে। আমি বললাম-"নিকাবটি সরিয়ে দিন।" সে নিকাব সরিয়ে দিলে দেখলাম—ওই রমণী তুমিই। তখন বললাম-“এটা যদি আল্লাহর তরফ থেকে হয়ে থাকে, তাহলে তিনি তা সত্যে পরিণত করবেন।" কিছুদিন পর আবার আমাকে দেখানো হলো, ফেরেশতা তোমাকে এক টুকরো রেশমি কাপড়ে জড়িয়ে বহন করে নিয়ে আসছে। বললাম “আপনি (তাঁর নিকাব) সরিয়ে দিন।" সে তা সরিয়ে দিলে আমি তোমাকে দেখতে পেলাম। তখন বললাম-“এটা যদি আল্লাহর পক্ষ থেকে হয়ে থাকে, তাহলে তিনি তা সত্যে পরিণত করবেন।' (বুখারি : ৭০১২)

তরুণ সাহাবি আবদুল্লাহ ইবনে উমর (রা.) ও একবার স্বপ্নে রেশমি কাপড় দেখেছিলেন। এর ব্যাখ্যায় নবিজি (সাঃ) যা বলেছিলেন, তা কল্যাণকর বিষয়ের দিকেই ইঙ্গিত করে। ইবনে উমর (রা.) বলেন

'আমি স্বপ্নে দেখলাম, আমার হাতে একখণ্ড রেশমি কাপড়। জান্নাতের যেখানেই ওটা নিক্ষেপ করলাম, কাপড়টি সেখানেই আমাকে উড়িয়ে নিয়ে গেল। এ স্বপ্ন আমি (আমার বোন ও রাসূল্লাহ -এর স্ত্রী) হাফসা (রা.)-এর নিকট বর্ণনা করলাম। হাফসা (রা.) তা নবি (সাঃ) এর নিকট বর্ণনা করলেন। নবিজি (সাঃ) শুনে বললেন- “তোমার ভাই একজন নেককার মানুষ।" (বুখারি : ৭০১৫, ৭০১৬)

স্বপ্নে শেকল ও বেড়ি দেখা শেকল সাধারণত বন্দিত্ব ও দাসত্বকে নির্দেশ করে, আর বেড়ি দ্বারা বোঝানো হয় নিয়ন্ত্রণক্ষমতা। তাই স্বপ্নে শেকল দেখলে তা অকল্যাণকর বিবেচনা করা হয়। অন্যদিকে বেড়ি পরা দেখলে তাকে বিবেচনা করা হয় কল্যাণকর বিষয় হিসেবে। কারণ, এর দ্বারা দ্বীনের চৌহদ্দিতে নিয়ন্ত্রিত থাকা বোঝায়। এই ব্যাপারে ইমাম বুখারি (রহ.) তাঁর জামিউস সহিহ গ্রন্থে আবু হুরায়রা (রা.)-এর সূত্রে একটি হাদিস বর্ণনা করেছেন, যেখানে বলা হয়েছে।

(রাসূলুল্লাহ (সাঃ)-এর যুগে) স্বপ্নে শেকল দেখাকে অপছন্দনীয় মনে করা হতো। আর পায়ে বেড়ি দেখাকে তারা পছন্দ করতেন। বলা হতো—পায়ে বেড়ি দেখার ব্যাখ্যা হলো, দ্বীনের ওপর অবিচল থাকা।' (বুখারি : ৭০১৭)

স্বপ্নের ভেতর প্রবাহিত ঝরনা দেখা:

প্রবাহিত ঝরনা আল্লাহর অপার ও অফুরান অনুগ্রহের নিদর্শন। স্বপ্নে প্রবাহিত ঝরনা দেখলে তা ব্যক্তির নিয়ামতপূর্ণ কর্মের প্রাচুর্য ও আতিশয্যকে নির্দেশ করে। মুহাজির সাহাবি উসমান ইবনে মাজউন (রা.) অসুস্থজনিত কারণে মৃত্যুবরণ করার পর তাঁকে আশ্রয়দানকারী আনসারি সাহাবি উম্মুল আলা (রা.) উসমান (রা.) এবং একটি প্রবাহিত ঝরনা স্বপ্নে দেখেছিলেন। নবিজির ব্যাখ্যা করেছিলেন— উসমানের সৎকর্ম প্রবাহিত ঝরনার ন্যায় জারি থাকবে। মহিলা সাহাবি উম্মল আলা (রা.) হাদিসটি বর্ণনা করে বলেন-

‘আমি স্বপ্নে উসমান (রা.)-এর জন্য প্রবাহিত ঝরনা দেখলাম এবং রাসূলুল্লাহ (সাঃ) এর নিকট এসে তা বর্ণনা করলাম। নবিজি (সাঃ) বললেন- “এটা তাঁর আমল। আর এই আমল তাঁর জন্য জারি থাকবে।' (বুখারি : ৭০১৮)

স্বপ্নে দুধ পান করা এবং অন্যকে দেওয়া:

দুধ রাসূল (সাঃ) -এর প্রিয় এবং অত্যন্ত বরকতপূর্ণ একটি খাবার। জান্নাতের চারটি প্রধান নহরের একটি থাকবে দুধের নহর। তাই দুধ হলো বরকত, কল্যাণ, স্বচ্ছতা ও প্রাচুর্যের নিদর্শন। নবি (সাঃ) -এর দ্বারা ইলম ব্যাখ্যা করেছিলেন। কারণ, ইলমের মধ্যেই নিহিত রয়েছে অধিক কল্যাণ। আবদুল্লাহ ইবনে উমর (রা.) বলেন, আমি রাসূলুল্লাহ (সাঃ) -কে বলতে শুনেছি

‘আমি একবার ঘুমিয়ে ছিলাম। স্বপ্নে দেখলাম, দুধের একটি পেয়ালা আমাকে দেওয়া হলো। তা থেকে আমি এত অধিক পান করলাম যে, আমার চেহারা থেকে তৃপ্তির আভা প্রকাশিত হচ্ছিল। অতঃপর অবশিষ্টাংশ উমরকে দিলাম। সাহাবিগণ বললেন 'এ স্বপ্নের ব্যাখ্যা কী হে আল্লাহর রাসূল (সাঃ) ?' তিনি বললেন 'ইলম (তথা জ্ঞান)।' (বুখারি : ৭০২৭)

স্বপ্নে নোংরা ও এলোমেলো কাউকে দেখা:

নোংরা, এলোমেলো মূলত অকল্যাণ ও অপছন্দের প্রতীক। নোংরা বিষয় মানুষের স্বভাবজাত বৈশিষ্ট্যের বিরোধী। তাই স্বপ্নে কেউ নোংরা বা এলোমেলো কোনো ব্যক্তিকে আসতে দেখলে অকল্যাণ আসন্ন বলে বিবেচনা করা হয় এবং তার চলে যাওয়াকে মনে করা হয় অকল্যাণের পশ্চাদ্‌গমন। রাসূল (সাঃ)  একবার স্বপ্নে এক নোংরা মহিলাকে মদিনা ছেড়ে চলে যেতে দেখে বলেছিলেন—'মদিনা থেকে অকল্যাণকর মহামারি দূর হয়েছে।' সালিমার পিতা আবদুল্লাহ (রা.) বর্ণনা করেন, নবি (সাঃ) বলেছেন

‘আমি স্বপ্নে দেখেছি—এলোমেলো চুলওয়ালা একজন কালো মহিলা মদিনা থেকে বের হয়ে মাহইয়ায়াহ তথা জুহফা নামক জায়গায় গিয়ে থেমেছে। আমি এর ব্যাখ্যা করলাম, মদিনার মহামারি সেখানে স্থানান্তরিত হলো।' (বুখারি : ৭০৩৯)

স্বপ্নে তরবারি দেখা:

তরবারি ব্যক্তির নিরাপত্তা ও আত্মমর্যাদাকে নির্দেশ করে। স্বপ্নে তরবারি দেখার অর্থ হলো নিরাপত্তা ও আত্মমর্যাদার সাথে সাথে সংশ্লিষ্ট বিষয়ে সতর্কবার্তা পাওয়া। তরবারি ভেঙে যাওয়া দেখলে তা নিরাপত্তার জন্য হুমকি বা বিপদ। আর তরবারির জৌলুস দেখলে তা নিরাপত্তার জন্য ইতিবাচক বার্তা বা আসন্ন বিজয়ের প্রতীক। আবু মুসা (রা.) বর্ণনা করেন, নবি (সাঃ) বলেছেন-

‘আমি স্বপ্নে দেখলাম, একটা তরবারি নাড়াচাড়া করছি এবং এর মধ্যভাগ ভেঙে গেল। এর ব্যাখ্যা হলো বিপদ; যা উহুদের যুদ্ধে মুমিনদের ভাগ্যে ঘটেছে। আবার আমি তরবারিটি ধরলাম। এতে তরবারিটি আগের থেকে সুন্দর অবস্থায় ফিরে এলো। এর ব্যাখ্যা হলো—আল্লাহর দেওয়া বিজয় ও মুমিনদের ঐক্য। (বুখারি : ৭০৪১)

মধু দেখা:

মধু একটি পবিত্র ও স্বাস্থ্যকর খাবার। রাসূল (সাঃ) মধু খুব পছন্দ করতেন। এটি জান্নাতি পানীয়র অন্তর্ভুক্ত। এর দ্বারা মূলত কল্যাণ ও জ্ঞানকেই বোঝানো হয়। স্বপ্নে মধু দেখলে তা কুরআনি ও উপকারী জ্ঞানকে নির্দেশ করে। এই ব্যাপারে একটি দীর্ঘ হাদিস বর্ণিত হয়েছে, যেখানে আবু বকর (রা.) স্বপ্নে মধু দেখার এমনই ব্যাখ্যা করেছিলেন। তবে রাসূল (সাঃ) তাঁর স্বপ্নের ব্যাখ্যাকে আংশিক সমর্থন করেছেন। আবদুল্লাহ ইবনে আব্বাস (রা.) বলেন, এক লোক রাসূলুল্লাহ (সাঃ) -এর কাছে এসে বলল-

‘আমি গতরাতে স্বপ্নে একখণ্ড মেঘ দেখলাম, যা থেকে ঘি ও মধু ঝরছে। আমি লোকদের দেখলাম, তারা তা থেকে (মধু ও ঘি) তুলে নিচ্ছে। কেউ অধিক পরিমাণ আবার কেউ-বা কম। আরও দেখলাম, একটা রশি জমিন থেকে শুরু করে আসমানে গিয়ে মিলেছে। আর আপনি সেটি ধরে ওপরে উঠছেন। তারপর অন্য এক লোক তা ধরল এবং এর সাহায্যে ওপরে উঠে গেল। এরপর আরেক লোক তা ধরে এর দ্বারা ওপরে উঠে গেল। এরপর আরেক লোক তা ধরলে তা ছিঁড়ে গেল; কিন্তু পুনরায় সেটা জোড়া লেগে গেল।

তখন আবু বকর (রা.) বললেন- 'হে আল্লাহর রাসূল(সাঃ) ! আপনার প্রতি আমার পিতা কুরবান হোক! আল্লাহর কসম! আপনি অবশ্যই আমাকে এ স্বপ্নের ব্যাখ্যা দেওয়ার সুযোগ দেবেন।' নবি (সাঃ) বললেন ঠিক আছে, তুমিই এর ব্যাখ্যা দাও।' আবু বকর (রা.) বললেন- 'মেঘের ব্যাখ্যা হলো ইসলাম। আর সেখান থেকে যে ঘি ও মধু ঝরছে, সেটা হলো কুরআন ও তার মিষ্টতা। কুরআন থেকে কেউ বেশি সংগ্রহ করছে, আর কেউ কম। আসমান থেকে জমিন পর্যন্ত ঝুলন্ত দড়িটি হচ্ছে ওই হক (মহাসত্য), যার ওপর আপনি প্রতিষ্ঠিত রয়েছেন। আপনি তা ধরবেন, আর আল্লাহ আপনাকে উচ্চে ওঠাবেন। আপনার পরে আরেকজন তা ধরবে। ফলে এর দ্বারা সে উচ্চে উঠবে। অতঃপর আরেকজন তা ধরে এর মাধ্যমে সে উচ্চে উঠবে। এরপর আরেকজন তা ধরবে; কিন্তু তা ছিঁড়ে যাবে। পুনরায় তা জোড়া লেগে যাবে, ফলে সে এর দ্বারা উচ্চে উঠবে। হে আল্লাহর রাসূল (সাঃ) ! আমার পিতা আপনার ওপর কুরবান হোক। আমাকে বলুন আমি ঠিক বলেছি, না ভুল?' নবি (সাঃ) বলেন ‘কিছু ঠিক বলেছ, আর কিছু ভুল বলেছ।' আবু বকর (রা.) বললেন 'হে আল্লাহর রাসূল! আল্লাহর কসম! আমাকে বলে দিন যা আমি ভুল করেছি।' নবি বললেন 'কসম কোরো না।' (বুখারি : ৭০৪৬, মুসনাদে আহমাদ: ১৮৯৪)

পোশাক দেখা:

পবিত্র কুরআনে পোশাককে বলা হয়েছে জিনাত বা সৌন্দর্যের প্রতীক। পোশাক দ্বারা মানুষ তার লজ্জাস্থান ঢেকে রাখে। পোশাকের মাধ্যমেই প্রকাশ পায় রুচিবোধ ও সৌন্দর্য। তাই স্বপ্নে পোশাক দীর্ঘ হওয়া ভালো নিদর্শন বলে বিবেচিত হবে, আর পোশাক খাটো হওয়া তাকওয়া, দ্বীনদারিতে ঘাটতির লক্ষণ। আবু সাইদ খুদরি (রা.) থেকে বর্ণিত, রাসূলুল্লাহ (সাঃ) বলেছেন

‘আমি একবার ঘুমিয়েছিলাম। স্বপ্নে দেখলাম, একদল লোককে আমার কাছে আনা হচ্ছে। তাদের গায়ে জামা ছিল। কারও কারও জামা স্তন অবধি, আর কারও কারও তার নিচ পর্যন্ত। উমর ইবনুল খাত্তাব আমার নিকট দিয়ে গেল। তাঁর গায়ের জামা মাটিতে লুটিয়ে পড়ছিল।' সহাবিগণ জিজ্ঞেস করলেন 'হে আল্লাহর রাসূল! আপনি এর কী ব্যাখ্যা দিলেন?' তিনি বললেন—'দ্বীন।' বুখারি : ৭০০৮)

তবে ব্যক্তির ভিন্নতার কারণে স্বপ্নের ব্যাখ্যাও ভিন্ন হতে পারে। যেমন : মুহাম্মাদ ইবনে সিরিন (রহ.)-এর কাছে এক লোক এসে বলল 'আমি স্বপ্নে দেখলাম যে, আমি আজান দিচ্ছি।' তিনি উত্তরে বললেন ‘ইনশাআল্লাহ তুমি হজে যাবে।' আরেকজন এসে একই স্বপ্ন দেখে জিজ্ঞেস করলে তিনি বললেন-'চুরির অপরাধে তোমার হাত কাটা যাবে।' লোকজন জিজ্ঞেস করল—'আপনি একই স্বপ্নের দুই ধরনের ব্যাখ্যা কেন দিলেন? তিনি বললেন 'প্রথম লোকটি নেককার আর দ্বিতীয় লোকটি ছিল পাপাচারী। তাই প্রথমটির ব্যাখ্যা করেছি সূরা হজের আলোকে আর দ্বিতীয়টি সূরা ইউসুফের আলোকে। সংশ্লিষ্ট আয়াত দুটি হলো

وأذن في الناس بالحج يأتوك رجالا وعلى كل ضامر يأتين من كل فج عميق

“আর মানুষের মাঝে হজের ঘোষণা দাও, তারা তোমার কাছে আসবে পায়ে হেঁটে, আর সব (পথ-ক্লান্ত) শীর্ণ উটের পিঠে, বহু দূরের গভীর পর্বতসংকুল পাড়ি দিয়ে।" (সূরা হজ : ২৭)

فلما جهزهم بجهازهم جعل السقاية في رحل أخيه ثم أذن مؤذن أيتها العير إنكم لسارقون

“অতঃপর ইউসুফ যখন তাদের রসদপত্র প্রস্তুত করে দিলো, তখন সে তাঁর সহোদর ভাইয়ের রসদপত্রের ভেতর পানপাত্রটি রেখে দিলো। তখন এক ঘোষক ঘোষণা দিলো- হে কাফেলার লোক! তোমরা নিশ্চয়ই চোর ।" (সূরা ইউসুফ : ৭০)

স্বপ্ন হলো ঘুমের রাজ্যে মানুষের অবচেতন মনের একটি ভিন্ন জগৎ। ঘুমন্ত অবস্থায় মানুষের ইন্দ্রিয় কিছুটা স্তিমিত হলেও পুরোপুরি নিষ্ক্রিয় হয় না। ফলে বিচিত্র স্বপ্ন এসে ভিড় করে দুচোখে। আর মানুষের সহজাত স্বভাব হলো—তারা কোনো স্বপ্ন দেখলে প্রিয়জনের কাছে তা বলে বেড়ায়, কখনো বা খুঁজে ফেরে তার যৌক্তিক ব্যাখ্যা ও সমাধান। কিন্তু যার-তার কাছে হুট করে স্বপ্ন শেয়ার করতে নেই। স্বপ্নের ব্যাখ্যা খুবই জটিল এবং এটি জ্ঞানতাত্ত্বিক একটি বিষয়। স্বপ্নের তাবির বা ব্যাখ্যা করা ইসলামি জ্ঞানের স্বতন্ত্র একটি শাখা। যে কেউ ইচ্ছা করলেই এই কাজটি করতে পারেন না। যিনি কুরআন-সুন্নাহর অগাধ জ্ঞান রাখেন, স্বপ্ন ব্যাখ্যার মূলনীতি সম্পর্কে সম্যকভাবে অবগত, সবার প্রতি কল্যাণকামী এবং উন্নত চরিত্রের অধিকারী, কেবল এমন লোকের কাছেই স্বপ্নের ব্যাখ্যা জানতে চাওয়া উচিত। তা না হলে হিতে বিপরীত হতে পারে অনেক সময়। মুমিন জীবনে স্বপ্ন কেবল ঘুমের রাজ্যে কল্পকাহিনি দর্শনের নাম নয়; বরং একজন ঈমানদারের জীবনে স্বপ্ন বিভিন্ন বিষয়ের আগাম ইঙ্গিত বহন করে। তাই সৎ ও আল্লাহভীরুদের স্বপ্নগুলো গভীরতর অর্থবোধক এবং তাৎপর্যপূর্ণ। আল্লাহ তায়ালা স্বপ্নযোগে তাঁর প্রিয় বান্দাদের ইঙ্গিতবহ বার্তা পাঠান। এটা মুমিনের জন্য ভবিষ্যৎ পরিকল্পনা ও কর্মকাণ্ড পরিচালনার জন্য আসমানি নির্দেশনাস্বরূপ। নিশ্চয়ই আমরা সবাই এ রকম ভালো স্বপ্ন দেখতে চাই; যেখানে আল্লাহর পক্ষ থেকে দিকনির্দেশনা যেমন থাকবে, তেমনই থাকবে সুসংবাদ কিংবা আগাম সতর্কবার্তা। আল্লাহ আমাদের উত্তম স্বপ্নের বরকত দান করুন, আমাদের কবুল করুন ঋদ্ধজনের কাতারে। আমিন!

