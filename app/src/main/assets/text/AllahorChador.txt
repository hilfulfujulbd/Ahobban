আল্লাহ তায়ালার সৃষ্টি নৈপুণ্যে ভরপুর সমগ্র পৃথিবী। কত বৈচিত্র্য তাঁর সৃজনে! একেক সৃষ্টিকে তিনি সৃষ্টি করেছেন একেক রকম নৈপুণ্যে। কারও মধ্যে প্রাণ দিয়েছেন, আবার কাউকে রেখেছেন প্রাণহীন করে। প্রাণিকুলের মাঝেও রেখেছেন বৈশিষ্ট্য ও প্রকৃতিগত বৈচিত্র্য। এক প্রজাতির সাথে অন্যটির পার্থক্য বিস্তর। প্রত্যেকের মাঝে এই স্বতন্ত্র স্বভাব দিয়েই তিনি সৃষ্টিকে সৌন্দর্যমণ্ডিত করেছেন।

সৃষ্টিকুলের মাঝে জাতিগত পার্থক্য যেমন রয়েছে, তেমনই নিজ জাতির মধ্যেও রয়েছে বহুবিধ তারতম্য। এক জাতিরই কত শত প্রজাতি, কত বৰ্ণ, তার ইয়ত্তা নেই। শ্রেষ্ঠ জীব মানুষের মধ্যেই কত বিভিন্নতা, কত ঢং, কত রং! একেক মানুষ একেক রকম। কেউ উঁচু, তো কেউ লম্বা; কেউ সাদা, কেউ আবার কালো-বাদামি বা গৌড় বর্ণের। রাজা-প্রজা, আমির-ফকির কত বিবিধ স্তরে সজ্জিত মানবসমাজ! সৃষ্টির এই সমস্ত পার্থক্য আল্লাহ তায়ালারই দান। তিনিই আমাদের বিভিন্ন বৈচিত্র্যে সাজিয়েছেন, যেন আমরা চিনে নিতে পারি একে অন্যকে। আল্লাহ তায়ালা বলেন

يأيها الناس إنا خلقناكم من ذكر وأنثى وجعلناكم شعوباً وقبائل لتعارفوا

'হে মানুষ! আমি তোমাদের সৃষ্টি করেছি এক পুরুষ ও এক নারী হতে; পরে তোমাদের বিভক্ত করেছি বিভিন্ন জাতি ও গোত্রে, যাতে তোমরা একে অপরের সাথে পরিচিত হতে পারো।" (সূরা হুজুরাত : ১৩)

এসব সৃষ্টিগত তারতম্যের মাঝে যেন ভারসাম্য রক্ষা করতে পারি, একে পুঁজি করে যেন হেয় প্রতিপন্ন না করি অন্যকে, এজন্য আল্লাহ তায়ালা আমাদের আকল বা বিবেকসম্পন্ন করে ভূষিত করেছেন সৃষ্টির সেরা জীবের মর্যাদায়। তিনি বলেন

وجعل لكم السمع والأبصار والأفئدة لعلكم تشكرون

তিনি তোমাদের কান দিয়েছেন, চোখ দিয়েছেন, চিন্তা-ভাবনা করার মতো হৃদয় (বিবেক) দিয়েছেন—যাতে তোমরা কৃতজ্ঞতা প্রকাশ করো।' (সূরা নাহল : ৭৮)

মানুষের মধ্যে সাধারণত তারতম্য হয়ে থাকে দৈহিক আকার-আকৃতি, চলন-বলন, জাতি-বর্ণ, সম্পদ-প্রতিপত্তি, জ্ঞান-গরিমা প্রভৃতির দিক থেকে। এই তারতম্যকে যখন আল্লাহর সৃষ্টির ধরন হিসেবে গ্রহণ না করে গণ্য করা হয় শ্রেষ্ঠত্বের উপকরণ বলে, তখনই ব্যক্তির হৃদয়ে নিজের প্রতি বড়োত্ব এবং অন্যের প্রতি নীচ ধারণা তৈরি হয়। আর এই মনোভাবই মানুষকে ঠেলে দেয় অহংকারের অতল গহ্বরে।

রবের দেওয়া নিয়ামত পেয়ে অহংকারে মত্ত হওয়া এবং নিজেকে শ্রেষ্ঠ বলে জাহির করা আল্লাহ তায়ালার নিকট খুবই অপছন্দনীয় ও গর্হিত একটি কাজ। কারণ, অহংকার তো তাঁরই সাজে—যিনি কারও নিকট মুখাপেক্ষী নন; বরং সবাই তাঁর ওপর নির্ভরশীল। যাঁকে কেউ সৃষ্টি করেনি; বরং তিনিই সবকিছুর স্রষ্টা। যাঁর কোনো শুরু নেই, ধ্বংসও নেই। কিন্তু যে অন্য সত্তার দ্বারা সৃষ্ট, বাঁচার জন্য অন্যের ওপর নির্ভরশীল, ধ্বংস যার অনিবার্য নিয়তি, বড়োত্বের বড়াই তার কী করে সাজে? অহংকার করার জন্য যে সমস্ত গুণ থাকা দরকার, তা তো কেবল মহান আল্লাহরই আছে। অন্য কারও সেই সাধ্য কোথায়? সুতরাং অহমিকা প্রকাশের মধ্য দিয়ে মানুষ প্রকারান্তরে নিজেকেই সর্বেসর্বা ও অপ্রতিদ্বন্দ্বী ঘোষণা করে; যা স্রষ্টার ভূষণ নিয়ে টানাটানির শামিল। এজন্য হাদিসে কুদসিতে আল্লাহ তায়ালা বলেন

‘অহংকার আমার চাদর। এই চাদর নিয়ে যে টানাটানি করে, তাকে আমি নিক্ষেপ করব জাহান্নামের অগ্নিকুণ্ডে।' (আবু দাউদ: ৪০৯০)

আল্লাহ তায়ালা বান্দাকে কেবল তাঁরই ইবাদত করার আদেশ দিয়েছেন। অহংকার প্রদর্শনকে তিনি সাব্যস্ত করেছেন হুকুম অমান্য বা অবাধ্যতা হিসেবে। আর অবাধ্য ও সীমালঙ্ঘনকারী অপেক্ষা অধিক অপছন্দনীয় ব্যক্তি রবের নিকট আর কে আছে! তিনি বলেন-

واعبدوا الله ولا تشركوا به شيئا وبالوالدين إحسانا وبنى القربى واليتى والمسكين والجار ذي القربى والجار الجنب والصاحب بالجنب وابن السبيل" وما ملكت أيمانكم إن الله لا يحب من كان مختالا فخورا

আর উপাসনা করো আল্লাহর, তাঁর সাথে শরিক করো না অপর কাউকে। পিতা-মাতার সাথে সৎ ও সদয় ব্যবহার করো। ভালো ব্যবহার করো নিকটাত্মীয়, এতিম-মিসকিন, প্রতিবেশী, অসহায় মুসাফির এবং নিজের দাস-দাসীর প্রতিও। নিশ্চয়ই আল্লাহ দাম্ভিক-গর্বিতজনকে পছন্দ করেন না।' (সূরা নিসা : ৩৬)

আল্লাহ তায়ালার ইচ্ছায় হতে পারেন আপনি অন্যদের চেয়ে সুন্দর, আত্মীয়দের তুলনায় বেশি সম্পত্তির মালিক, প্রতিবেশীর তুলনায় অধিক সন্তানের জনক। এই সব নিয়ামত যদি আপনাকে আল্লাহর রাহে নত করে দেয়, হৃদয়কে ভরিয়ে তোলে মালিকের শুকরিয়ায়, তাহলেই কেবল প্রতিভাত হবে প্রকৃত গোলামির নমুনা। কিন্তু এর বিপরীতে যদি আপনার ভেতরে অহমিকাবোধ প্রাধান্য পায়, অন্তরে জেগে ওঠে বড়োত্বের ভাব, তাহলে সেটি চূড়ান্ত অহংকারের আস্ফালন বই অন্য কিছুই নয়। আর দাম্ভিকতার এমন চূড়ান্ত প্রকাশ ইহ ও পরকালীন সমূহ ক্ষতিই বয়ে আনবে কেবল।

কেউ একটু খাটো হলে তাকে ‘বেঁটে-বাইট্টা-গাটু’ ইত্যাদি বলে তাচ্ছিল্য করা, গায়ের রং কালো হলে কাউকে 'কালটু-উগান্ডা' বলে অবজ্ঞা করা, ফকির বা পরিচ্ছন্নকর্মী গায়ে হাত দিয়েছে বলে গা ঘিনঘিন করা কিংবা কাউকে ‘ছোটোলোকের বাচ্চা' বলে গালি দেওয়া ইত্যাদি আচরণ মানুষের দাম্ভিকতার ন্যক্কারজনক বহিঃপ্রকাশ। এর মাধ্যমে ‘আশরাফুল মাখলুকাত তথা আল্লাহর শ্রেষ্ঠ সৃষ্টি মানুষকে চরমভাবে তুচ্ছ-তাচ্ছিল্য করা হয়। অথচ মানুষকে হেয় প্রতিপন্ন ও তুচ্ছজ্ঞান করতে আল্লাহ তায়ালা কঠোরভাবে নিষেধ করেছেন। তিনি বলেন

ولا تصعر خدك للناس ولا تمش في الأرض مرحا إن الله لا يحب كل مختال فخور

‘অহংকারবশে তুমি মানুষকে অবজ্ঞা করো না এবং পৃথিবীতে গর্বভরে পদচারণ করো না। নিশ্চয়ই আল্লাহ কোনো দাম্ভিক অহংকারীকে পছন্দ করেন না।' (সূরা লোকমান : ১৮)

অহংকারের পরিচয়-

আল কুরআনে অহংকার বোঝাতে-مختال فخور- متكبر  প্রভৃতি শব্দ ব্যবহৃত হয়েছে। এ শব্দগুলোর মূলধাতু যে অর্থ প্রদান করে, তা হলো অহংকার, বড়োত্ব, অহমিকা, আত্মম্ভরিতা, অন্যকে হেয় প্রতিপন্ন করা ইত্যাদি। পারিভাষিক অর্থে অন্যের তুলনায় নিজেকে শ্রেষ্ঠজ্ঞান করে ঔদ্ধত্য প্রকাশ করাই হলো অহংকার। অহংকারের সংজ্ঞা পাওয়া যায় রাসূল -এর মুখনিঃসৃত ভাষ্যে।

আবদুল্লাহ ইবনে মাসউদ (রা.) থেকে বর্ণিত, নবি করিম (সাঃ) ইরশাদ করেন

‘সেই ব্যক্তি জান্নাতে প্রবেশ করবে না, যার অন্তরে বিন্দু পরিমাণ অহংকার আছে। এক ব্যক্তি বলল “সবাই তো পছন্দ করে, নিজের জামা ও জুতাটা ভালো হোক।” নবিজি জবাব দিলেন—“নিশ্চয়ই আল্লাহ সুন্দর; তিনি সৌন্দর্য পছন্দ করেন। আর সত্যকে উপেক্ষা করা এবং মানুষকে তুচ্ছতাচ্ছিল্য করার নামই অহংকার।”' (মুসলিম : ৯১)

রাসূল (সাঃ) এর বক্তব্যের সপক্ষে পবিত্র কুরআনে বর্ণিত হয়েছে

 الهكم إله واحد فالذين لا يؤمنون بالأخرة قلوبهم منكرة وهم مستكبرون

‘আমাদের ইলাহ তো একজন। যারা পরজীবনে বিশ্বাস করে না, তাদের অন্তর সত্যবিমুখ এবং তারা অহংকার প্রদর্শন করেছে।' (সূরা নাহল : ২২)

অহংকারী ব্যক্তি নিজের বড়োত্বের গরিমায় এতটাই মোহাচ্ছন্ন থাকে যে, স্বয়ং আল্লাহ ও তাঁর রাসূল (সাঃ) -এর আদেশকেও সে তুচ্ছজ্ঞান করে। আর মহান সৃষ্টিকর্তার হুকুমের ব্যাপারে যখন কেউ বেপরোয়া হয়ে যায়, তখন খুব স্বাভাবিকভাবেই দুনিয়ার সবকিছু তার কাছে ক্ষুদ্রকায় বলে বিবেচিত হতে থাকে। এই জন্য অহংকারের চূড়ান্ত বহিঃপ্রকাশ হলো—মহাসত্যকে উপেক্ষা করা এবং ঈমান আনয়নে অস্বীকৃতি জানানো। আর স্বাভাবিক প্রকাশ হলো—মানুষকে তুচ্ছতাচ্ছিল্য করা।

অহংকারীদের পরিণতি-

অহংকারীদের পরিণতি অত্যন্ত ভয়াবহ। তারা দুনিয়াতেও শাস্তি ভোগ করবে, আখিরাতেও হবে সীমাহীন লজ্জা আর নিদারুণ আজাবের মুখোমুখি। তাদের জন্য প্রস্তুত থাকবে যন্ত্রণাদায়ক আবাসস্থল!

দুনিয়াবি শাস্তি:

অহংকারী লোকেরা যত প্রতাবশালী-ই হোক না কেন, শেষমেশ চূড়ান্ত পরিণতি ভোগ না করে তাদের গত্যন্তর নেই। দুনিয়া অথবা আখিরাতে, যেখানেই হোক-শাস্তি তাদের সুনিশ্চিত। তবে সব অহংকারী ই সাধারণত দুনিয়ায় কিছু না কিছু শাস্তি ভোগ করে। ইমাম গাজালি (রহ.) বলেন

‘অহংকারী ব্যক্তি দুনিয়ায় তিন ধরনের শাস্তি ভোগ করে। প্রথমত, সে জোর করে সম্মান আদায় করতে চায় বলে মানুষ তাকে মন থেকে অসম্মান ও ঘৃণা করে। ফলে অহংকারী মানসিক অশান্তি ও অতৃপ্তিতে ভোগে। দ্বিতীয়ত, দ্বীনের হিদায়াত তার কপালে জোটে না। কারণ, আল্লাহ তায়ালা বলেন- 

"যারা কোনো অধিকার ছাড়াই জমিনে অহংকার করে বেড়ায়, তাদেরকে আমার নিদর্শনসমূহ থেকে অবশ্যই ফিরিয়ে রাখব। (সূরা আ'রাফ : ১৪৬) তৃতীয়ত,সে বঞ্চিত হয় আল্লাহর যাবতীয় নিয়ামত থেকে।

পরকালীন শাস্তি:

কিয়ামতের দিন বড়োত্ব প্রদর্শনকারীরা ভীষণ লজ্জিত হবে। হাশরের মাঠে তাদের ওঠানো হবে অতিশয় ক্ষুদ্র পিপীলিকার আকৃতিতে। ইবনে শুয়াইব (রা.)-এর বর্ণনায় রাসুলুল্লাহ (সাঃ) বলেন ‘কিয়ামতের দিন অহংকারীদের ক্ষুদ্র পিপীলিকার আকারে ওঠানো হবে।' (তিরমিজি : ২৪৯২)

শুধু তা-ই নয়, কিয়ামতের দিন অহংকারীদের ওপর ভীষণ রেগে থাকবেন আল্লাহ তায়ালা; এমনকী তাদের দিকে রহমতের দৃষ্টিও দেবেন না। রাসূল (সাঃ) বলেন-

‘যে ব্যক্তি মনে মনে নিজেকে বড়ো মনে করে এবং দম্ভভরে হাঁটে, আল্লাহর সাথে সে এমন অবস্থায় সাক্ষাৎ করবে, যখন আল্লাহ তার ওপর থাকবেন রাগান্বিত।' (মুসনাদে আহমদ: ৫৯৯৫; আদাবুল মুফরাদ : ৫৪৯)

আবু হুরায়রা (রা.)-এর বর্ণনায় রাসূল (সাঃ) অন্যত্র আরও বলেন ‘তিন ব্যক্তির প্রতি কিয়ামতের দিন আল্লাহ রহমতের নজরে তাকাবেন না। তাদের পবিত্রতাও দান করবেন না। এমনকী তাদের সঙ্গে কোনো কথাও বলবেন না; বরং নিমজ্জিত করবেন যন্ত্রণাদায়ক শাস্তিতে। এরা হচ্ছে-বৃদ্ধ ব্যভিচারী, মিথ্যুক শাসক ও দাম্ভিক ফকির।' (মুসলিম : ১০৭)

অহংকারীদের ওপর আল্লাহ এতটাই অসন্তুষ্ট হবেন যে, তাদের জাহান্নামে পাঠানো হবে কোনো হিসাব ব্যতিরেকেই। রাসূল (সাঃ) বলেছেন— ‘কিয়ামতের দিন ছয় শ্রেণির অপরাধীকে কোনো বিচার ছাড়াই সরাসরি জাহান্নামে পাঠানো হবে। এর মধ্যে প্রথম অপরাধী হলো অহংকারী।' (জামিউল আহাদিস : ১৩০৯০)

অহংকারী ব্যক্তিরা জান্নাতে প্রবেশ করতে পারবে না। তাদের জন্য নিষিদ্ধ করা হবে জান্নাতের দরজা। আবদুল্লাহ (রা.) বর্ণনা করেন, রাসুলুল্লাহ (সাঃ) বলেছেন ‘যার অন্তরে অণু পরিমাণ অহংকার থাকবে, সে জান্নাতে প্রবেশ করতে পারবে না।' (ইবনে মাজাহ : ৫৯)

অপর বর্ণনায় এসেছে-

‘আমি কি তোমাদের বলে দেবো-কারা জাহান্নামে যাবে? তারা হলো—অহংকারী, দাম্ভিক ও হটকারী লোক।' (বুখারি: ৪৯১৮) অহংকারীদের আবাসস্থল হবে জাহান্নামের নিকৃষ্টতম স্থানে। আল্লাহ তায়ালা বলেন-

قيل ادخلوا أبواب جهنم خددين فيها فبئس مثو المتكبرين

(অহংকারীদের) বলা হবে, তোমরা জাহান্নামে প্রবেশ করো চিরকাল অবস্থানের জন্য। কতই না নিকৃষ্ট অহংকারীদের আবাসস্থল!' (সূরা জুমার : ৭২) অহংকারীদের খাবার হবে জাহান্নামিদের পিত্ত, পুঁজ ও বমি। রাসূল (সাঃ) বলেন

‘অহংকারীকে অপমান-অপদস্থ সব দিক থেকে গ্রাস করে ফেলবে। তারপর তাকে জাহান্নামের মধ্যে বুলাস নামক একটি জেলখানার দিকে নিয়ে যাওয়া হবে টেনে-হিচড়ে। জাহান্নামের প্রজ্বলিত আগুন চতুর্দিক থেকে তাদের গ্রাস করে ফেলবে। আর তাদের পান করতে দেওয়া হবে জাহান্নামিদের পিত্ত, বমি ও পুঁজ।' (তিরমিজি : ২৪৯২)

অহংকারের পতনের দৃষ্টান্ত-

আল্লাহ যুগে যুগে অহংকারীদের দৃষ্টান্তমূলক শাস্তি দিয়েছেন এবং তাদের পতনকে বানিয়েছেন গোটা মানবজাতির জন্য নিদর্শন। আবার কুরআনে সেই সব ঘটনা বর্ণনার মাধ্যমে বান্দাদের সতর্ক হওয়ার ব্যবস্থা করেছেন।

পৃথিবীর ইতিহাসে যুগে যুগে যারা অহংকারের কারণে ধ্বংস হয়ে গিয়েছিল, তাদের পরিণতি ব্যাখ্যা করে মহান আল্লাহ আমাদের সংশোধনের সুযোগ দিয়েছেন বারবার। অহংকারের কারণে অভিশপ্ত, ধ্বংসপ্রাপ্ত জাতি ও ব্যক্তিরা হলো

ইবলিস: 

একসময়ে ইবলিস ছিল আল্লাহর পুণ্যবান বান্দাদের একজন। সেও মহান রবের তাসবিহ জপত একাগ্রচিত্তে। ইবাদতের বরকতে জাতিতে জিন হয়েও সে অন্তর্ভুক্ত হয়েছিল ফেরেশতাদের দলে। অবিশ্বাস্য অধ্যবসায় আর ইবাদতের বরাতে সে নিজেকে এতটাই উচ্চতায় উন্নীত করেছিল যে, আল্লাহ তায়ালা স্বয়ং কথা বলতেন তার সাথে। আল্লাহর মহাপরিকল্পনার অনেক কিছু সম্পর্কেই সে ছিল ওয়াকিবহাল; কিন্তু একমাত্র অহংকারই তার জীবনে ডেকে আনে ধ্বংসাত্মক বিপর্যয়। ফলে রাতারাতি সে হয়ে যায় বিতাড়িত শয়তান, অন্তর্ভুক্ত হয় ধিকৃত ও অভিশপ্তদের দলে।

প্রথম মানুষ আদম (আ.)-কে সৃষ্টির পর যখন আল্লাহ তায়ালা তাঁকে শ্রেষ্ঠ বলে ঘোষণা করেন, তখনই ইবলিসের মনে তৈরি হয় তীব্র অহংকারবোধ। সে ভাবতে থাকে—আমি তো আগুনের শিখা থেকে তৈরি, আর আদম তৈরি কাদামাটি থেকে। তবুও কেন তাঁকেই শ্রেষ্ঠ করা হলো? এই দাম্ভিকতাই তাকে আল্লাহর আদেশের অবাধ্যতা করতে প্ররোচিত করে। আল্লাহ তাকে ও ফেরেশতাদের আদেশ দেন আদম (আ.)-কে সিজদা করতে, কিন্তু নিতান্ত অহংকার বশে সে প্রত্যাখ্যান করে বসে আল্লাহর নির্দেশ। এর মাধ্যমে আল্লাহ তায়ালা সেদিন ইবলিসের অন্তরের সুপ্ত অহমিকাবোধ প্রকাশ করে। দিলেন। ঘটনাটি পবিত্র কুরআনে বিবৃত হয়েছে এভাবে

ولقد خلقنكم ثم صورلكم ثم قلتايلمليكة اسجدوالأدم فسجدوا إلا إبليس لم يكن من الشجرين

‘আর আমি তোমাদের (আদি পিতা আদমকে) সৃষ্টি করলাম এবং তাঁকে আকৃতি দান করলাম। অতঃপর ফেরেশতাদের বললাম, “আদমকে সিজদা করো।” সবাই সিজদা করল, শুধু ইবলিস ছাড়া। সে সিজদাকারীদের অন্তর্ভুক্ত ছিল না। (সূরা আ'রাফ : ১১)

قال ما منعك الا تسجد إذ أمرتك قال أنا خير منه خلقتني من نار وخلقته من طين

‘আল্লাহ জিজ্ঞেস করলেন- “আমি হুকুম দেওয়ার পরও কীসে তোকে সিজদা করতে বাধা দিলো?" সে জবাব দিলো—“আমি তাঁর থেকে শ্রেষ্ঠ। কারণ, আমাকে সৃষ্টি করেছ আগুন থেকে আর তাঁকে সৃষ্টি করেছ মাটি থেকে।' (সূরা আ'রাফ : ১২)

এভাবে আল্লাহর সাথে সে যুক্তিতর্ক জুড়ে দিলো। বোঝাতে চাইল আগুনের বৈশিষ্ট্য ঊর্ধ্বমুখী। আগুন জ্বালালে তার লেলিহান শিখা দাউদাউ করে ওপরে উঠতে থাকে। আর পক্ষান্তরে মাটির ধর্ম হচ্ছে নিম্নমুখী। সুতরাং ঊর্ধ্বমুখী কোনো জিনিস কখনো নিম্নমুখীর কাছে নত হতে পারে না। যোগ্যতা প্রমাণে সে নিজের ওপর এতটা আত্মবিশ্বাসী ছিল যে, শ্রেষ্ঠত্বে তাকে কেউ কখনো ছাড়িয়ে যেতে পারে—সেটা ছিল তার ধারণার অতীত।

قال فاهبط منها فما يكون لك أن تتكبر فيها فاخرج إنك من الشغرين

'আল্লাহ বললেন—“নেমে যা এখান থেকে। এই পবিত্র জায়গায় থেকে তুই অহংকার করবি, তা হতে পারে না। বের হয়ে যা! আসলে তুই এমন লোকদের অন্তর্ভুক্ত, যারা নিজেরাই নিজেদের লাঞ্ছিত করতে চায়।' (সূরা আ'রাফ : ১৩)

এভাবে অহংকারে অন্ধ হয়ে অবাধ্যতার কালিমা গায়ে মেখেছিল ইবলিস। ফলে ধ্বংস হয়ে যায় তার সমস্ত ইবাদত, মর্যাদা ও শ্রেষ্ঠত্ব। আল্লাহ তায়ালা তাকে অভিশপ্ত বলে ঘোষণা দেন; চিরতরে বিতাড়িত করেন জান্নাত থেকে। আল্লাহর সেরা বান্দা থেকে ইবলিস হয়ে যায় চূড়ান্ত নাফরমান। শুধু দাম্ভিকতার কারণেই এত সম্মান ও মর্যাদার অধিকারী একজন সত্তার সকল অর্জন মুহূর্তেই ধূলিস্যাৎ হয়ে গেল। একসময়ের একান্ত অনুগত ইবলিস পরিণত হলো বিশ্ব ইতিহাসের সবচেয়ে অহংকারী আর নিকৃষ্ট শয়তানে।

কাবিল:

মানবজাতির আদি পিতা-মাতা আদম ও হাওয়া (আ.)-এর দুই সন্তান ছিল হাবিল ও কাবিল। একবার তারা দুজনে আল্লাহর রাহে কুরবানি করে। হাবিল ছিল মেষপালক, আর কাবিল উৎপাদন করত কৃষিজাত দ্রব্য। হাবিল তাঁর পাল হতে একটি মেষ আর কাবিল তার ভান্ডার হতে এক বস্তা গম কুরবানি করল। নেককার বান্দা হওয়ায় আল্লাহ কেবল হাবিলের কুরবানিই কবুল করেন; কাবিলের কুরবানি রয়ে যায় অগ্রহণযোগ্য।

এতে ভীষণ অপমানবোধ করে কাবিল। ভাবে-এর মাধ্যমে হাবিলের শ্রেষ্ঠত্ব প্রমাণিত হলো, ছোটো হয়ে গেল সে। অহংকারী এই ভাবনা থেকেই তার মনে জন্ম নেয় ভয়াবহ জিঘাংসা। প্রতিহিংসার অনলে দগ্ধ হয়ে শয়তানের কুমন্ত্রণায় সে আপন ভাই হাবিলকে হত্যা করে। নিজেকে রঞ্জিত করে পৃথিবীর প্রথম খুনের রক্তে। দুনিয়া যতদিন থাকবে, মানুষের কাছে একজন ভ্রাতৃ হত্যাকারী হিসেবে ততদিন ধিকৃত হবে সে।

আদ ও সামুদ:

প্রাচীন আরবে দুটো প্রসিদ্ধ মানবগোষ্ঠীর নাম আদ ও সামুদ। তারা ছিল জাগতিক শক্তি-সামর্থ্য ও উন্নত সভ্যতার অধিকারী। বর্তমান ইয়েমেন ও তার পার্শ্ববর্তী এলাকায় ছিল আদ জাতির বাস। উঁচু স্থাপনা নির্মাণের দক্ষতায় তারা ছিল অনন্য। আর সামুদ জাতি বাস করত আরবের উত্তরাংশে। তারা পাহাড় কেটে আবাসন তৈরির পদ্ধতি আয়ত্ত করেছিল। খোদাই শিল্প ও পাহাড়ের প্রকোষ্ঠে কারুকাজ খচিত স্থাপত্য নির্মাণের অভিনব কৌশলও উদ্ভাবন করেছিল তারা। কিন্তু নিজেদের শক্তি সামর্থ্যের অহংকারে অন্ধ হয়ে উভয় জাতিই একে একে অস্বীকার করতে থাকল আল্লাহ ও তাঁর প্রেরিত পয়গম্বরগণকে। তারা ভেবেছিল—শক্ত প্রাসাদ ভেদ করে কেউ তাদের কোনো ক্ষতি করতে পারবে না। এই ঔদ্ধত্যের কারণে আল্লাহ তায়ালা তীব্র ঠান্ডা ও ঝড়ো শৈত্যপ্রবাহ দিয়ে ধ্বংস করলেন আদ জাতিকে। আর সামুদ জাতিকে নিশ্চিহ্ন করে দিলেন প্রচণ্ড ভূমিকম্প আর বিকট শব্দতরঙ্গের গজব দিয়ে। আল্লাহ তায়ালা আদ জাতি সম্পর্কে কুরআনে বলেন-

فأما عاد فاستكبروا في الأرض بغير الحق وقالوا من أشد منا قوة أو لم يروا أن الله الذي خلقهم هو أشد منهم قوة وكانوا بأيتنا يجحدون- فأرسلنا عليهم ريحا صرصرا في أيام نحسات لنذيقهم عذاب الخزي في الحيوة الدنيا ولعذاب الأخرة أخرى وهم لا ينصرون

তাদের অবস্থা ছিল এমন, পৃথিবীতে তারা অন্যায়ভাবে নিজেদের বড়ো ভেবে বসেছিল এবং বলতে শুরু করেছিল—“আমাদের চেয়ে অধিক শক্তিশালী আর কে আছে?” তারা কি দেখে না যে আল্লাহ তাদের সৃষ্টি করেছেন, তিনি তাদের অপেক্ষা অধিক শক্তিশালী। তারা আমার আয়াতসমূহকেই অস্বীকার করে চলল। অবশেষে আমি কতিপয় অমঙ্গলকর দিনে তাদের ওপর প্রবল ঝড়ো বাতাস পাঠালাম। যেন পার্থিব জীবনেই তাদের অপমান ও লাঞ্ছনাকর আজাবের মজা চাখাতে পারি। আখিরাতের আজাব তো এর চেয়েও অধিক অপমানকর। সেখানে কেউ তাদের সাহায্যকারী থাকবে না।' (সূরা হা-মিম সাজদাহ : ১৫-১৬)

আর সামুদ জাতি সম্পর্কে আল্লাহ তায়ালা বলেন-

 قال الذين استكبروا إنا بالذي أمنتم به کفرون- فعقروا الناقة وعتوا عن أمر ربهم وقالوا يصلح التنا بما تعدنا إن كنت
من المرسلين - فأخذتهم الرجفة فأصبحوا في دارهم جثمين

 ‘ওই অহংকারীরা বলল-“তোমরা যা বিশ্বাস করো, আমরা তা অস্বীকার করি।” তারপর তারা সেই উটনীকে মেরে ফেলল, পূর্ণ দাম্ভিকতা সহকারে নিজেদের রবের হুকুম অমান্য করল এবং সালেহকে বলল- “যদি সত্যিই নবি হয়ে থাকো, তাহলে নিয়ে এসো সেই আজাব, যার হুমকি তুমি আমাদের দিয়ে থাকো।” অবশেষে একটি প্রলয়ংকর দুর্যোগ তাদের গ্রাস করল এবং তারা নিজেদের ঘরের মধ্যে মুখ থুবড়ে পড়ে রইল। (সূরা আ'রাফ : ৭৬-৭৮)

ফেরাউন:

মিশরের বাদশাহ ফেরাউন শ্রেষ্ঠত্বের অহংকারে এতটাই উন্মাদ ছিল যে, নিজেকে দাবি করে বসেছিল বিশ্বজাহানের প্রভু। এমনকী এই মিথ্যা প্রভুত্ব প্রতিষ্ঠার জন্য সে ভয়াবহ নির্যাতন চালাত মানুষের ওপর। মহান আল্লাহ তখন মুসা (আ.)-কে পাঠান তাওহিদের বার্তা দিয়ে। মুসা (আ.) আল্লাহর দিকে আহ্বান করলে চরম ঔদ্ধত্য ও দাম্ভিকতায় প্রত্যাখ্যান করে সে। লোক ডেকে ঘোষণা দেয়—'আমিই তোমাদের শ্রেষ্ঠ প্রভু।' এ সম্পর্কে মহান আল্লাহ পবিত্র কুরআনে বলেন-

 فكذب وعمى- ثم أدبر يسعى- فحشر فنادى- فقال أنا ربكم الأعلى- فأخذه الله نكال الأخرة والأولى

কিন্তু সে (ফেরাউন) মিথ্যা মনে করে প্রত্যাখ্যান করল এবং অমান্য করল। অতঃপর সে (আল্লাহর বিরুদ্ধে) জোর প্রচেষ্টা চালানোর জন্য (সত্যের) উলটো পথে ফিরে গেল। সে সকলকে সমবেত করে জোরগলায় ঘোষণা করল-“আমিই তোমাদের সবচেয়ে বড়ো রব (পালনকর্তা) ।" অতঃপর আল্লাহ তাকে পরকাল ও ইহকালের শাস্তি দিলেন।' (সূরা নাজিয়াত : ২১-২৫)

ফেরাউনের এই আত্মত্ম-অহমিকা ও দাম্ভিকতার কারণে আল্লাহ তায়ালা তাকে সদলবলে লোহিত সাগরে ডুবিয়ে মারেন। মৃত্যুর পর আল্লাহ তায়ালা তার দেহটাকে নষ্ট হতে দেননি; টিকিয়ে রেখেছেন বিশেষ কুদরতে। সকল দাম্ভিক আর অহংকারীর জন্য নিদর্শনস্বরূপ আজও তার লাশের মমি মিশরের জাতীয় জাদুঘরে রয়েল মমিস চেম্বারে সংরক্ষিত আছে।

কারুন:

প্রাচুর্যের অধিকারী ও ধনাঢ্য ব্যবসায়ী কারুন ছিল মুসা (আ.)-এর সম্প্রদায়ের অন্তর্ভুক্ত। মুসা (আ.) ও কারুনের পিতা উভয়ই ছিল পরস্পর হোদর ভাই। আবদুল্লাহ ইবনে আব্বাস (আ.)-এর মতে, কারুন ছিল মুসা আ.)-এর চাচাতো ভাই। কথিত আছে, কারুনের মতো এত অধিক সম্পদ আল্লাহ দুনিয়াতে আর কাউকেই দেননি। মিশরের রাজধানী কায়রো থেকে প্রায় ৮০ কিলোমিটার দক্ষিণ-পশ্চিমে ফাইউম শহরে কারুন বাস করত। তবে কোনো কোনো ইতিহাসবিদ তার আবাসস্থল হিসেবে তিহ কিংবা ইরাকের নিনওয়া অঞ্চলের কথাও উল্লেখ করেছেন। অগণিত পশুর খামার, ফুলে-ফলে সজ্জিত নান্দনিক বাগিচা, হিরা-জহরতের অঢেল প্রাচুর্য আর আকাশচুম্বী অট্টালিকার অধিকারী ছিল সে। তার সম্পদের বর্ণনা দিয়ে আল্লাহ তায়ালা বলেন-

إن قارون كان من قوم موسى فبغى عليهم " واتينه من الكنوز ما ان مفاتحة لتنوا بالعصبة أولى القوة إذ قال له قومه لا৷ إن الله لا يحب الفرحين

‘নিশ্চয় কারুন ছিল মুসার কওমভুক্ত। অতঃপর সে তাদের ওপর ঔদ্ধত্য প্রকাশ করে। অথচ আমি তাকে এমন ধনভান্ডার দান করেছিলাম, যার চাবিগুলো একদল শক্তিশালী লোকের ওপর ভারী হয়ে যেত। স্মরণ করো, যখন তার কওম তাকে বলল “দ করো না। নিশ্চয় আল্লাহ দাম্ভিকদের ভালোবাসেন না।(সূরা কাসাস : ৭৬)

কারুন প্রথমদিকে তাওরাতে বিশ্বাসী একজন নিপাট ধার্মিক লোক ছিল বটে, কিন্তু পরবর্তী সময়ে সম্পদের লোভ আর প্রাচুর্যের অহংকার তাকে বিপথগামী করে তোলে। মুসা (আ.) আল্লাহর নিয়ামতের কথা স্মরণ করিয়ে দিয়ে তাকে আহ্বান করেন আল্লাহর পথে দান করতে, কিন্তু সে আল্লাহর অনুগ্রহ অস্বীকার করে দাবি তোলে আল্লাহর অনুগ্রহে নয়; বরং নিজের মেধা ও প্রচেষ্টাতেই সে সমস্ত সম্পদ অর্জন করেছে। এই প্রসঙ্গে আল্লাহ তায়ালা বলেন-

قال إنّها أوتيته على علم عندي أولم يعلم أن الله قد أهلك من قبله من القرون من هو أشد منه قوة واكثر جمعا ولا يسال عن ذنوبهم المجرمون

“এতে সে বলল—“এ সবকিছু তো আমি যে জ্ঞান লাভ করেছি, তার ভিত্তিতে আমাকে দেওয়া হয়েছে।" সে কি এ কথা জানত না, আল্লাহ এর পূর্বে এমন বহু লোককে ধ্বংস করে দিয়েছেন, যারা এর চেয়ে বেশি বাহুবল ও জনবলের অধিকারী ছিল? অপরাধীদের তো তাদের গুনাহ সম্পর্কে জিজ্ঞেস করা হয় না।' (সূরা কাসাস : ৭৮)

রবের অবাধ্যতা ও অহংকারের শাস্তিস্বরূপ মহান আল্লাহ তাকে মাটির নিচে ধসিয়ে দেন। আল্লাহ তায়ালা বলেন-

فخشفنا به وبذاره الأرض فما كان له من فئة ينصرونه م دون الله وما كان من المنتصرين

‘শেষ পর্যন্ত আমি তাকে ও তার ঘরকে মাটির নিচে পুঁতে ফেললাম। তখন আল্লাহর মোকাবিলায় তার সাহায্যে এগিয়ে আসার মতো সাহায্যকারী কোনো দল ছিল না এবং সে নিজেও নিজেকে সাহায্য করতে পারেনি।' (সূরা কাসাস : ৮১)

কারুনের ধ্বংস কীভাবে হয়েছিল, এ ব্যাপারে আবদুল্লাহ ইবনে আব্বাস (রা.) থেকে একটি বর্ণনা তাফসিরে তাবারিতে উল্লেখ হয়েছে। তিনি বর্ণনা করেন-

‘একদিন কারুন এক ব্যভিচারী নারীকে কিছু অর্থ দিলো এই শর্তে, সে জনতার সামনে প্রকাশ্যে বলবে—“হে মুসা! তুমি আমার সঙ্গে ব্যভিচার করেছ।" মুসা (আ.) ওই মহিলার ষড়যন্ত্রের কথা শুনে আঁতকে উঠলেন এবং ডেকে পাঠালেন তাকে। একপর্যায়ে ওই নারী স্বীকারোক্তি দেয়, কারুনই তাকে অর্থের বিনিময়ে মিথ্যা অপবাদ রচনায় প্ররোচিত করেছে। সব জেনে আল্লাহর দরবারে সিজদায় পড়ে গেলেন মুসা (আ.); কাঁদতে লাগলেন অঝোর ধারায়। আল্লাহ তাঁর পয়গম্বরের কাছে ওহি প্রেরণ করলেন—“ভূমিকে নির্দেশ মান্য করতে বলা হয়েছে।” মুসা (আ.) বললেন- “হে ভূমি! তাকে গ্রাস করো।” এতে কারুনের হাঁটু পর্যন্ত ধসে গেল। তিনি আবার বললেন- “হে ভূমি! গ্রাস করো তাকে!” এতে তার কোমর পর্যন্ত প্রোথিত হয়ে গেল। এরপর তিনি বললেন- “হে ভূমি! তাকে ধরো।" তাতে তার বুক পর্যন্ত ডেবে গেল। সে বাঁচার জন্য সাহায্য কামনা করল। মুসা (আ.) বললেন- “হে ভূমি! ধরে ফেলো তাকে।” অতঃপর সে সম্পূর্ণ তলিয়ে গেল।'

এভাবেই কারুনের প্রাচুর্যের অহংকার নিমিষেই চূর্ণ হয়ে যায়, মানবেতিহাসে সে রয়ে যায় অহংকারীদের জন্য এক নিদর্শন হয়ে।

প্রাচীন যুগের এক অহংকারী: 

আবু হুরায়রা (রা.) হতে বর্ণিত, রাসূলুলুল্লাহ (সাঃ) পূর্ববর্তী যুগের এক অহংকারী ব্যক্তির উদাহরণ দিতে গিয়ে বলেছেন 'তোমাদের পূর্বের যুগের এক লোক একটি কাপড় ও লুঙ্গি পরিধান করে এবং চুলগুলো কাঁধের ওপর ঝুলিয়ে দম্ভভরে হাঁটছিল। তার পোশাকদ্বয় তাকে অহংকারের দিকে নিয়ে যায়। এরপর অকস্মাৎ আল্লাহ তাকে মাটির নিচে ধসিয়ে দেন। কিয়ামত অবধি এভাবে সে মাটির নিচে যেতেই থাকবে আর নাড়াচাড়া করতে থাকবে এদিক-সেদিক।' (মুসলিম : ৫৫৮৬)

আবু জাহেল:

কুরাইশদের নেতা আবু জাহেল সারাজীবন দুশমনি করেছে বিশ্বনবির সাথে। জমিনে আল্লাহর সার্বভৌমত্বকে অস্বীকার করেছে নেতৃত্ব হারানোর ভয়ে। আত্ম-অহংকারে নিমজ্জিত হয়ে সে ভাবত-আমার মতো অভিজাত নেতা থাকতে ইয়াতিম ও অসহায় এক যুবক নবি হলো কেন? মুহাম্মাদ (সাঃ) কে নবি হিসেবে মেনে নেওয়ার অর্থ হলো-নিজের প্রভাব প্রতিপত্তিকে কুরবানি দিয়ে একজন ইয়াতিমের নেতৃত্বকে মেনে নেওয়া। এটা কি আবু জাহেলের আত্মমর্যাদার সাথে সংগতিপূর্ণ। এই অহমিকার প্রভাবে বিশ্বনবির নবুয়তকে চরম অবজ্ঞার সাথে অস্বীকার করে সে। এমনকী আল্লাহর রাসূল -কে হত্যার ষড়যন্ত্রেও লিপ্ত হয় কয়েক দফায়। সিরাতগ্রন্থগুলোতে পাওয়া যায় আল্লাহর রাসূল (সাঃ) -কে মক্কায় সবচেয়ে বেশি কষ্ট দিয়েছিল আবু জাহেল। এজন্য তার পরিণতিও হয়েছিল অত্যন্ত লজ্জাজনক। মক্কার এই প্রতাপশালী নেতা বদর যুদ্ধে ধরাশায়ী হয়েছিল আনাড়ি দুই খুদে যোদ্ধার হাতে।

যেসব কারণে মনে অহংকার আসে-

আল্লাহ তায়ালা পৃথিবীতে আমাদের একেকজনকে পাঠিয়েছেন একেক নিয়ামত দিয়ে। কাউকে এক দিক থেকে বেশি অনুগ্রহ করেছেন তো আরেকজনকে সমৃদ্ধ করেছেন অন্য নিয়ামত দ্বারা। এভাবে তিনি বান্দাদের প্রতি তাঁর মহানুভবতা ও করুণার ভারসাম্য বজায় রেখেছেন। আর এই অনুগ্রহসমূহের যথাযথ ব্যবহারের মধ্য দিয়েই নিশ্চিত করতে হয় পরকালের চিরস্থায়ী ঠিকানা জান্নাত। কিন্তু বাহ্যিক কিছু নিয়ামতকে মানুষ অপরাপর অসংখ্য অনুগ্রহের ওপর প্রাধান্য দেয়। সেগুলোকেই মনে করে জীবনের একমাত্র সম্বল। অর্থ-বিত্ত, প্রভাব-প্রতিপত্তির অধিকারী হয়ে মানুষ অহংবোধে হেয় প্রতিপন্ন করে অন্যকে, যা স্পষ্টত গর্হিত কাজ। যে সমস্ত নিয়ামত ও কাজ মানুষের মনে অহংকারের প্রবেশ ঘটায়, তার মধ্যে অন্যতম হলো

সৌন্দর্য বা রূপ-লাবণ্য: 

আল্লাহ তায়ালা প্রত্যেক মানুষকে সুন্দর গঠন দিয়ে সৃষ্টি করেছেন। তিনি বলেন

لقد خلقنا الإنسان في أحسن تقويم

‘অবশ্যই আমি মানুষকে সৃষ্টি করেছি সুন্দরতম অবয়বে। (সূরা তিন : ০৪)

মানুষ মাত্রই সুন্দর। তথাপি কিছু মানুষ রূপ-লাবণ্যের দিক থেকে তুলনামূলক বেশি নিয়ামতপ্রাপ্ত হয়ে থাকেন। আল্লাহর এই অতিরিক্ত দয়ার পরশ পেয়ে তাদের উচিত নিয়ত শোকরগোজার করা; কিন্তু তা না করে উলটো অনেকে মত্ত হয় প্রগল্ভ অহংকারে। এরূপ অহংকারীদের উদ্দেশে আল্লাহ তায়ালা পবিত্র কুরআনে বলেন

هل الى على الإنسان حين من الدهر لم يكن شيئا مل گوڑا۔

‘মানুষের ওপর এমন কিছু সময় কি অতিবাহিত হয়নি, যখন সে উল্লেখযোগ্য কিছুই ছিল না (তাহলে এত কেন তার অহংকার)?' (সূরা দাহর: ১-২)

এ প্রসঙ্গে আলি (রা.) বলেন-

'মানুষের কীসের এত অহংকার! যার শুরু এক ফোঁটা রক্তবিন্দু থেকে, আর শেষ হয় মৃত্তিকায়!'

পৃথিবীর সবচেয়ে সুন্দর ও সুদর্শন মানুষ ছিলেন রাসূলুল্লাহ (সাঃ)। আয়িশা (রা.) বলেন-

ইউসুফ (আ.)-কে দেখে আঙুল কাটা নারীরা যদি রাসূলুল্লাহ (সাঃ)-কে দেখত, তবে রাসূলের সৌন্দর্যে তারা আঙুল কাটতে কাটতে কবজি পর্যন্ত কেটে ফেলত!'

এত সৌন্দর্যের অধিকারী হয়েও নবিজি কখনো সৌন্দর্যের গৌরব করতেন না; বরং আয়নায় নিজের চেহারা মোবারক দেখে দুআ করতেন-

اللهم حسنت خلق فحين خلق

‘আল্লাহ! তুমি আমার চেহারাকে যেমন সুন্দর করেছ, তেমনই আমার চরিত্রকেও সুন্দর করে দাও।' (সহিহ ইবনে হিব্বান: ৯৫৯)

দৈহিক সৌষ্ঠব বা সুন্দর অবয়ব নিয়ে অহংকার করা নিতান্তই সংকীর্ণ মনোভাবের পরিচায়ক। কারণ, এতে ব্যক্তির নিজের কোনো হাত নেই। এটা একান্তই আল্লাহ তায়ালার বিশেষ অনুগ্রহ। যাকে দেখে সুন্দর চেহারার লোকটি নাক সিটকায়, আল্লাহ চাইলে সেই লোকটিকেও বানাতে পারতেন তার মতো করে। তাই অন্য কারও গড়ন নিয়ে তাচ্ছিল্য করা মানে আল্লাহ তায়ালার সৃষ্টিকেই অবজ্ঞা করা। এজন্য আমাদের উচিত দৈহিক অবয়ব ও সৌন্দর্যের জন্য সব সময় আল্লাহর দরবারে শুকরিয়া জ্ঞাপন করা।

অর্থ-সম্পদ:

সম্পদের প্রাচুর্য বেশিরভাগ ক্ষেত্রেই মানুষকে অহংকারী করে তোলে। অর্থ-বিত্তের মালিক হয়ে মানুষ ভাবে—বিস্তর জমিজমা, অভিজাত বাড়ি, বিলাসবহুল গাড়ি সবই তো হলো। এবার খানিক সামাজিক মর্যাদা না হলে চলে কী করে। ফলে সে চায় ভয়ে ও শ্রদ্ধায় সবাই তাকে সমীহ করে চলুক। এই সকল চিন্তা থেকেই তার মনে জন্ম নেয় অহংকার। একপর্যায়ে সে স্রষ্টা ও তাঁর হুকুমকেই ভুলে যায়। এমনকী কখনো কখনো অবজ্ঞাভরে প্রত্যাখ্যান করে রবের সার্বভৌমত্বকেই, যেমনটা করেছিল অভিশপ্ত ধনকুবের কারুন।

আমাদের সমাজে প্রায়শই একজন আরেকজনকে ফকিন্নি, ছোটোলোকের বাচ্চা, দুই টাকার লোক ইত্যাদি বলে তাচ্ছিল্য করতে দেখা যায়। তুচ্ছ ঘটনাতেও রিকশাওয়ালা, কাজের মেয়ে অথবা শ্রমিকের গায়ে হাত তুলে বসে স্রেফ গরিব বলে; এমনকী কখনো কখনো চালায় অকথ্য নির্যাতন। সম্পদের গরিমায় কেউ কেউ শত্রুকে হুমকি দেয়—'যত টাকা লাগে লাগুক, তবুও তোকে দেখে ছাড়ব!' এগুলো ভয়াবহ অহংকারের বহিঃপ্রকাশ! এই ধরনের বদগুণ আমাদের মধ্যে থাকলে উচিত এখনই তওবা করা এবং কায়মনোবাক্যে মহান রবের দরবারে ক্ষমা চাওয়া, যেন ফিরে আসতে পারি সত্য-সরল পথে। নয়তো পরকালে আল্লাহর পাকড়াও থেকে রেহাই মিলবে না।

প্রভাব-প্রতিপত্তি:

প্রভাব-প্রতিপত্তি, ক্ষমতা ও উচ্চ পদমর্যাদা মানুষের মনে অহংকার উৎপত্তির আরেকটি কারণ। বিশ্ব ইতিহাসে অনেক ক্ষমতাধর ব্যক্তি ও জাতি অহংকারের কারণে অস্বীকার করেছে বিশ্বপ্রতিপালক আল্লাহ সুবহানাহু ওয়া তায়ালার প্রভুত্বকে। আবু জাহেল, ফেরাউন, নমরুদ, সাদ্দাদ ও আদ-সামুদ জাতি তার নিকৃষ্টতম উদাহরণ। আমাদের সমাজেও তাদের বহু উত্তরসূরি দেখা যায়। ক্ষমতার দাপটে অন্ধ হয়ে তারা তুচ্ছ করে চলে আল্লাহর বিধান। মানুষের হক মেরে খায়, জবরদখল করে অন্যের জমি, নিরীহ লোকদের উৎখাত করে ভিটা থেকে; চাঁদাবাজি-টেন্ডারবাজিসহ শত নির্যাতনে অতিষ্ঠ করে তোলে চারপাশ। এরা মজুদদারি কারবার করে বাজারে পণ্যের কৃত্রিম সংকট তৈরি করে। সিন্ডিকেটের মাধ্যমে জিম্মি করে ফেলে লক্ষ লক্ষ মানুষের জীবন। দেশকে দুর্নীতির আঁতুড়ঘর বানিয়ে এবং পাড়ি জমায় ভিনদেশে, স্বার্থের মোহে উলটে দেয় বিচারের রায়। অপরাধীকে মুক্তি দিয়ে নিরপরাধ মানুষের ওপর জারি করে শাস্তির ফরমান। তারা আল্লাহর দ্বীনের বিরুদ্ধে পদক্ষেপ নেয় অবলীলায়। ভাবে তাদের ঠেকানোর মতো কেউ নেই । অথচ আল্লাহ তায়ালা সুস্পষ্ট ঘোষণা দিয়ে বলেন-

ولز يؤاخذ الله الناس بقليهم ما ترك عليها من دابة ولكن يؤخرهم إلى أجل مسنى فإذا جاء أجلهم لا يستأخرون ساعة ولا يستقدمون

‘আল্লাহ যদি মানুষকে তাদের বাড়াবাড়ির জন্য তৎক্ষণাৎ পাকড়াও করতেন, তাহলে ভূপৃষ্ঠে একটি জীবকেও ছাড়তেন না। কিন্তু তিনি সবাইকে একটি নির্ধারিত সময় পর্যন্ত অবকাশ দেন। তারপর যখন সেই সময়টি এসে যায়, তখন এক মুহূর্তও আগপিছ হতে পারে না।' (সূরা নাহল : ৬১)

কিয়ামতের দিন তারা বলবে-

ما أغنى عني مالية- هلك عني سلطنية

আজ আমার অর্থ-সম্পদ কোনো কাজে এলো না। আমার সব ক্ষমতা ও প্রতিপত্তি বিনাশ হয়েছে।' (সূরা হাক্কাহ : ২৮-২৯)।

সেদিন জাহান্নামই হবে তাদের শেষ ঠিকানা। আল্লাহ তায়ালা বলেন-

قيل ادخلوا أبواب جهنم خالدين فيها فبئس مثوى المتكبرين

‘(অহংকারীদের) বলা হবে, জাহান্নামের দরজা দিয়ে প্রবেশ করো। তোমাদের চিরকাল এখানেই থাকতে হবে। অহংকারীদের জন্য এটা অত্যন্ত জঘন্য ঠিকানা।' (সূরা জুমার: ৭১)

বিশেষ যোগ্যতা:

প্রত্যেক মানুষই পৃথক পৃথক কিছু বিশেষ গুণের অধিকারী হয়ে থাকে। যেমন : কেউ ভালো লিখতে পারে, কেউ-বা পারে ভালো বলতে।

কারও গানের গলা ভালো তো কারও আঁকার হাত অসাধারণ। রাসূল (সাঃ) এর সাথিরাও ছিলেন প্রত্যেকে ভিন্ন ভিন্ন গুণের অধিকারী।

জ্ঞানের দিক দিয়ে এগিয়ে ছিলেন আলি, আবদুল্লাহ ইবনে উমর, আবদুল্লাহ ইবনে আব্বাস, আবদুল্লাহ ইবনে মাসউদ, আয়িশা ও উম্মে সালামা (রা.) এর মতো সাহাবিগণ। আবার হাদিসের জ্ঞানে বিশেষ পারদর্শী ছিলেন আবু হুরায়রা, আনাস ইবনে মালিক, জাবির ইবনে আবদুল্লাহ, আবু সাইদ খুদরি (রা.)। ভাষাগত জ্ঞানে এগিয়ে ছিলেন জায়েদ ইবনে সাবিত (রা.)। আবু বকর, উমর, উসমান, আলি, মুয়াবিয়া, আমর ইবনুল আস, মুয়াজ ইবনে জাবাল (রা.) প্রমুখ সাহাবিগণ ছিলেন নেতৃত্বগুণে অনন্য। কাব্য রচনায় অসাধারণ ছিলেন হাসসান বিন সাবিত, আবদুল্লাহ ইবনে রাওয়াহ, কার ইবনে মালিক ও খুবাইব (রা.)। হাসসান বিন সাবিত (রা.) মসজিদে নববির মিম্বারে দাঁড়িয়ে আবৃত্তি করতেন চমৎকার সব কবিতা। জাফর ইবনে আবু তালিব বক্তৃতা দিতেন জাদুময়ী শব্দমালায়। সাহাবিদের মধ্যে ছিলেন খালিদ ইবনে ওয়ালিদ ও দুজানা (রা.)-এর মতো দিগ্‌বিজয়ী সাহসী বীর এবং সাদ ইবনে ওয়াক্কাস (রা.)-এর মতো দুর্ধর্ষ সমরনায়ক।

এমন বিশেষ গুণের অধিকারী হয়েও সাহাবিগণ কখনো অহংকার পোষণ করেননি; বরং আল্লাহ প্রদত্ত এ সকল অনুগ্রহের জন্য বিনয়াবনত চিত্তে বারংবার লুটিয়ে পড়েছেন শুকরিয়ার সিজদায়। আমাদেরও উচিত তাঁদের অনুসরণে নিজের বিশেষ গুণের জন্য আল্লাহর প্রতি কৃতজ্ঞতায় প্রণত হওয়া এবং নিজের যোগ্যতাকে আল্লাহর দ্বীন ও মানুষের কল্যাণে ব্যয় করা।

সফলতা:

জীবনের কাঙ্ক্ষিত সফলতা অনেককেই অহংকারী করে তোলে। এই সাফল্য হতে পারে বিভিন্ন ধরনের। যেমন—ভালো শিক্ষাপ্রতিষ্ঠানে চাকরির সুযোগ, পরীক্ষায় ভালো ফলাফল, ব্যবসায় সমৃদ্ধি, নতুন বাড়ি গাড়ি কিংবা জমি ক্রয়; এর যেকোনো একটিই কারও মনে অহংকার জাগিয়ে তোলার জন্য যথেষ্ট।

সফলতা অর্জনের সাথে সাথেই অনেকে ভাবেন আমাকে আর ঠেকায় কে! এত কষ্ট করে সাফল্য পেয়েছি, এখন আর কাউকে হিসাব করার সময় কোথায়! অনেকে তো অবজ্ঞার স্বরে বলে—'তুমি মিয়া জীবনে করছটা কী? সফলতা ক্যামনে অর্জন করতে হয়, আমারে দেখ। ভালো চাকরি বা বিশ্ববিদ্যালয়ে ভর্তির সুযোগ পেলে অনেকেই অকৃতকার্য সহপাঠীদের খোঁচা দিয়ে বলে-দুঃখ করিস না, সবাই কি আর এসব এমন কথা বলার মাধ্যমে তারা মূলত অপরের কষ্ট বাড়িয়ে নিজের শ্রেষ্ঠত্ব জাহির করতে চায়। বিশ্ববিদ্যালয়ে প্রবেশ করেই অনেকে কথায় কথায় চড়াও হয় রিকশাওয়ালা কিংবা বাসচালক-কন্ডাক্টরদের ওপর। এভাবে অহংকার যেন আমাদের আষ্টেপৃে বেঁধে রেখেছে। নারী তার সৌন্দর্যের অহংকারে বিভোর, ধনারা তাদের ধনের গৌরবে দিশাহারা, আলিমগণ অতিশয় উচ্ছ্বসিত নিজেদের ইলম নিয়ে। দলনেতা অহংকার করেন তাদের অনুসারী দল নিয়ে, রাষ্ট্রনেতা করেন শক্তি ও ক্ষমতার বড়াই। অথচ এ সবকিছুই একদিন ধুলোয় মিশে যাবে।

কেউ কেউ তো নিজের ইবাদত নিয়েও প্রগল্‌ভ অহংকারে মশগুল। হস্ত করে আসার পর কেউ ‘হাজি সাহেব' কিংবা নামের শুরুতে 'আলহাজ না লাগালে প্রচণ্ড রেগে যান। কোনো কোনো আলিম নাখোশ হন নামের আগে 'শাইখ', 'আল্লামা’ বা ‘হজরত’ না যুক্ত করলে। কেউ-বা কুরবানির সময় এলেই মেতে উঠে সব থেকে বড়ো পশু কুরবানি দেওয়ার উন্মুক্ত প্রতিযোগিতায়। অথচ এ সকল বাহ্যিক দেখনদারি ঘৃণ্য শয়তানি ছাড়া কিছুই নয়। ইসলামে এর ন্যূনতম স্থান নেই।

নিজেকে নিয়ে সর্বক্ষণ ব্যস্ত থাকা:

নিজেকে নিয়েই ব্যস্ত থাকার অভ্যাস মানুষকে ধীরে ধীরে স্বার্থপর ও আত্মমগ্ন করে দেয়। ব্যক্তি তখন নিজের গুণকে সেরা ভেবে প্রবল আত্মমর্যাদায় ভুগতে থাকে সর্বক্ষণ। এই অতিমাত্রায় আত্মগৌরবই তাকে নিমজ্জিত করে অহংকারের অতল গহ্বরে। রাসূল (সাঃ) বলেন—

‘মানুষ যখন কেবল নিজেকে নিয়েই ব্যস্ত থাকে, তখন একপর্যায়ে তাকে দাম্ভিকের তালিকায় লিপিবদ্ধ করা হয়। তারপর দাম্ভিকের প্রাপ্ত শাস্তি সে ভোগ করে।' (সুনানে তিরমিজি : ২১৩১)

অহংকার থেকে বাঁচার উপায়-

অহংকার ঈমানের জন্য দুরারোগ্য ক্যান্সারস্বরূপ। যে অন্তরে অহংকার বাসা বাঁধে, সে অন্তর আস্তে আস্তে ঈমানশূন্য হয়ে যায়। কেননা, দাম্ভিক হৃদয়ে ঈমানের সৌন্দর্য ও সৌরভ শোভা পায় না। ফলে অহংকারী ব্যক্তি ক্রমান্বয়ে ধাবিত হয় চূড়ান্ত নাফরমানির দিকে। প্রকাশ্য শত্রু শয়তান এজন্যই আমাদের মনে অহংকারের বিষবাষ্প প্রবেশ করার জন্য বদ্ধপরিকর।

কারণ, এর মাধ্যমেই বাস্তবায়িত হয় তার পরিকল্পনা, পূরণ হয় আদম সন্তানকে পথভ্রষ্ট করার দুরভিসন্ধি।

অহংকারের বিষাক্ত ছোবল থেকে আত্মরক্ষার জন্য ওই সকল আচরণ ও উচ্চারণ থেকে আমাদের বেঁচে থাকা জরুরি, যেগুলো অন্তরে বড়োতের অনুভূতি তৈরি করে। আমাদের উচিত হবে নিজেদের এমন সব কাজে সর্বদা ব্যতিব্যস্ত রাখা, যেগুলো অহংকারের বিরুদ্ধে ভূমিকা রাখবে কার্যকর ঢাল হিসেবে। এ রকম কিছু কাজের দৃষ্টান্ত-

আল্লাহর ভয়:

আল্লাহর ভয় মন থেকে যাবতীয় পঙ্কিলতা দূরীভূত করে। আল্লাহকে ভয় করার অর্থ হলো তাঁর শাস্তির আতঙ্ক এবং সন্তুষ্টির আশায় নিষিদ্ধ ঘোষিত কাজ থেকে দূরে থাকা, জীবনের প্রত্যেক পদক্ষেপে তাঁর নির্দেশের পুঙ্খানুপুঙ্খ বাস্তবায়নের প্রচেষ্টা। অহংকার আল্লাহ কর্তৃক নিষিদ্ধ ও ঘূর্ণিত একটি কাজ। সুতরাং আল্লাহর নিষেধাজ্ঞা উপেক্ষা ও অমান্য করে অহংকারে পতিত হওয়া নিশ্চিতভাবেই গর্হিত অপরাধ, সুস্পষ্ট কবিরা গুনাহ। রবের ভয়কে হৃদয়ে ধারণ করে প্রবৃত্তির লাগাম টেনে ধরলেই কেবল এই হংকারের পঙ্কিলতা থেকে নিজেকে মুক্ত রাখা সম্ভব। আল্লাহ তায়ালা বলেন

فاتقوا الله ما استطعتم واسمعوا وأطيعوا وانفقوا خيرا لانفسكم ومن يوق شح نفسه فأولئك هم المفلحون

'তাই যথাসাধ্য আল্লাহকে ভয় করে চলো। শোনো, আনুগত্য করো এবং নিজেদের সম্পদ ব্যয় করো। এটা তোমাদের জন্যই ভালো। যে মনের সংকীর্ণতা থেকে মুক্ত থাকল, সেই সফলতা লাভ করবে।' (সূরা তাগাবুন: ১৬)

মৃত্যুর ভয়:

মৃত্যুর অমোঘ বাস্তবতা স্মরণের মাধ্যমে মানুষ তার চূড়ান্ত অসহায়ত্বকে উপলব্ধি করতে পারে। মানুষ তখন চোখের সামনে নিজের প্রকৃত অবস্থা ও সীমাবদ্ধতা দেখতে পায়, ভুলে যায় সমস্ত দন্ত। এভাবে সর্বক্ষণ মৃত্যুর জন্য প্রস্তুত থাকলে অহংকারসহ যেকোনো পাপ থেকে দূরে থাকা সম্ভব হয়। কেননা, বিবেক তখন বলে-'আজ বাদে কাল তো তুমি নিথর লাশ মাত্র।

আমাদের অন্তরে নিরন্তর মৃত্যুচিন্তা জারি রাখা উচিত। মানুষ জন্মের সময় ছিল নিতান্ত দুর্বল ও অসহায়। মৃত্যুর পরও সে তেমনই নিঃসঙ্গ ও স্থবির লাশে পরিণত হবে। অধিক মৃত্যুর স্মরণ এ বিষয়টি আমাদের বারবার মনে করিয়ে দেয়।

মানুষের মাথার ওপর সর্বক্ষণ ঝুলছে এক অনিবার্য ও অনিশ্চিত মৃত্যুর পরোয়ানা। হুকুম হওয়ামাত্র যেকোনো মুহূর্তে মালাকুল মওত ছুটে আসবে। তার প্রাণবায়ু ছিনিয়ে নিতে। নির্ধারিত সময়ের আগে কিংবা পরে এক ন্যানো সেকেন্ড সময় তাকে দেওয়া হবে না। প্রাণহীন দেহটা মাটিতে পড়ে থাকবে পোকামাকড়ের খাবার হওয়ার অপেক্ষায়। মৃত্যুর কথা এভাবে চিন্তা করলে কারও মনে অহংকার সৃষ্টি হওয়া অসম্ভব।

নিজেকে তুচ্ছজ্ঞান করা:

নিজেকে ছোটো ভাবা, নিজের তুলনায় অন্যকে প্রাধান্য দেওয়া এবং বিনয়ী হওয়া মুমিন জীবনের অন্যতম গুণ। নিজেকে মহান আল্লাহর একজন ক্ষুদ্র অনুগত দাস ভাবলেই হৃদয় হবে বিনীত, দুচোখ সিক্ত হবে অনুতাপের অশ্রুধারায়, বিচূর্ণ হয়ে যাবে যাবতীয় অহংকার। এজন্য বিনয়ের পূর্ণতা প্রতিভাত হয়, এমন লোককে মহান আল্লাহ ভালোবাসেন সব থেকে বেশি। রাসূল ও তাঁর সাহাবিগণ সমগ্র জীবনজুড়ে বিনয় ও নম্রতার অনুশীলন জারি রেখেছেন। অহংকার প্রকাশ পায় এমন কোনো কাজ থেকে তাঁরা ছিলেন সর্বোচ্চ মাত্রায় সতর্ক। বিশ্বমানবতার জন্য সর্বোত্তম আদর্শ, হিদায়াত ও মুক্তির দিশারি মুহাম্মাদ নিজেও আল্লাহর নিকট প্রার্থনা করতেন এই বলে-

‘হে আল্লাহ! তুমি আমাকে ধৈর্যশীল বানাও, শোকরগোজারকারীদের অন্তর্ভুক্ত করো, নিজের চোখে আমাকে ছোটো বানাও আর মানুষের চোখে বানাও বড়ো।

আয়িশা (রা.) বলেন-

‘আল্লাহর রাসূল (সাঃ) কখনো ঠেস দিয়ে বসে খাবার খাননি। তিনি বলতেন—“আমি এমনভাবে আহার করি, যেভাবে গোলাম করে থাকে। এমনভাবে বসি, যেমনিভাবে গোলাম বসে। (মাজমাউজ জাওয়াইদ ওয়া মানবাউল ফাওয়াইদ: ১৪২১০)

ছোটোখাটো কাজ করা:

সমাজে হেয় চোখে দেখা হয়, এমন প্রয়োজনীয় ছোটোখাটো গৃহস্থালি কর্ম ব্যক্তির অহমিকা দমন করে। এতে মনের কোনে জমে থাকা শ্রেষ্ঠভাব গলে যায়। হতে পারে সেটি বকরি চরানো, জুতা সেলাই করা কিংবা ঘর-দুয়ার ও ব্যক্তিগত টয়লেট পরিষ্কার করা। তামাম জাহানের নবি, সর্বশ্রেষ্ঠ পয়গম্বর অনন্য মর্যাদার অধিকারী হয়েও এসব কাজে অংশগ্রহণ করতে কখনো দ্বিধাবোধ করেননি। ওরওয়া (রহ.) বলেন-

এক ব্যক্তি আয়িশা (রা.)-কে জিজ্ঞাসা করলেন—“রাসূলুল্লাহ (সাঃ) কি ঘরে কাজ করতেন?” তিনি বললেন-“হ্যাঁ। জুতায় কালি লাগাতেন, কাপড় সেলাই করতেন; তোমাদের মধ্যে কেউ ঘরে যেমন কাজ করে থাকে।" (মুসনাদে আহমদ: ২৫৩৪১)

অন্য হাদিসে বর্ণিত হয়েছে, আম্মাজান আয়িশা (রা.)-কে জিজ্ঞেস করা হলো ‘রাসূলুল্লাহ (সাঃ) ঘরে অবস্থানকালে কী করতেন?' জবাবে তিনি বলেন—'রাসূলুল্লাহ (সাঃ) ছিলেন একজন মানুষ। পোশাকের মধ্যে তিনি উকুন তালাশ করতেন, ছাগলের দুধ দোহন করতেন এবং নিজের কাজ নিজেই সম্পন্ন করতেন।' (মুসনাদে আহমদ : ২৬১৯৪)

মহৎ ব্যক্তিদের জীবনী অধ্যয়ন:

পৃথিবীর সমস্ত মহৎ ব্যক্তি ছিলেন নিরহংকারী, বিনয়ী, ধৈর্যশীল ও কঠোর পরিশ্রমী। তাঁরা কীভাবে অহংকারমুক্ত থেকে জীবনে সফলতা লাভ করেছিলেন, তা জানার মাধ্যমেও আমরা অহংকার থেকে বাঁচার পদ্ধতি শিখে নিতে পারি। আর এজন্য প্রয়োজন তাঁদের জীবনী অধ্যয়ন। হোক তিনি নবি-রাসূল, সাহাবি-তাবেয়ি, ওলি-সাধক, বিজ্ঞানী, দার্শনিক কিংবা সুফি। তাঁদের জীবনী থেকে মণি-মুক্তা কুড়িয়ে নিতে পারলেই আমরা শামিল হতে পারব সফল ও নেককার বান্দাদের কাতারে।

শ্রেষ্ঠ মানুষদের বিনয় ও নম্রতাঃ

অহংকারমুক্ত ব্যক্তি সমাজের অন্য লোকদের গুরুত্ব দিতে জানে, জানে সম্মান করতে। সে নিজেকে তুচ্ছ ভেবে অন্যদের প্রাধান্য দেয়। ফলে মানুষও তাকে ভালোবাসে এবং সম্মান করে সবচেয়ে বেশি। এমন ব্যক্তি থাকে আল্লাহ তায়ালার রহমতের চাদর দ্বারা পরিবেষ্টিত। পৃথিবীর ইতিহাসে যারাই মর্যাদার আসনে অধিষ্ঠিত হয়েছেন, প্রত্যেকেই ছিলেন অহংকারমুক্ত, বিনয়ী। ফলে তারা শ্রেষ্ঠ মানুষ হিসেবে মানুষের নিকট সমাদৃত হয়েছেন যুগে যুগে।

রাসুল -এর বিনয় রাসূলুল্লাহ (সাঃ)  ছিলেন বিনয়ের উজ্জ্বলতম নিদর্শন। শিশু বয়স থেকেই তিনি ছিলেন অত্যন্ত নম্র ও মার্জিত স্বভাবের। অহংকারের কালিমা কখনোই স্পর্শ করতে পারেনি তাঁকে। স্বয়ং মহান আল্লাহ তাঁর চরিত্র সম্পর্কে সাক্ষ্য দিয়ে বলেন-

وإنك لعلى خلق عظيم

'নিশ্চয়ই তুমি সুমহান চরিত্রের ওপর অধিষ্ঠিত।' (সূরা কালাম: ৪)

বিশ্বনবি ও রাষ্ট্রপ্রধান হয়েও তিনি অতি সাধারণ পোশাক পরতেন, ঘুমোতেন খেজুরের চাটাই বিছিয়ে, এড়িয়ে চলতেন অভিজাত আসন। রাসূল (সাঃ) -এর খাদেম আনাস ইবনে মালেক (রহ.) বলেন-

‘রাসূলুল্লাহ (সাঃ) একটি পুরোনো আসনে বসে হজ পালন করেন। তাঁর আসনের ওপর একটি কাপড় ছিল, যার মূল্য ছিল চার দিরহামেরও কম। অতঃপর তিনি বললেন—“হে আল্লাহ! তুমি এ হজকে লৌকিকতা ও প্রচার বিলাসিতা হতে মুক্ত করো।"

নবিজি সর্বদা হাসিমুখে কথা বলতেন, মানুষকে সালাম দিতেন সবার আগে। রাস্তায় চলার সময় মাথা নিচু করে হাঁটতেন। কাপড় পরতেন টাখনুর ওপর, যেন কোনোভাবে অহংকারত্ব প্রকাশিত না হয়ে পড়ে। নিজের সম্পর্কে যাবতীয় বাড়াবাড়িই অপছন্দ করতেন তিনি। বলতেন-

'তোমরা আমার সম্পর্কে বাড়াবাড়ি করো না, যেমনিভাবে খ্রিষ্টানরা ঈসা ইবনে মারইয়াম সম্পর্কে বাড়াবাড়ি করে থাকে। আমি আল্লাহর বান্দা। তাই আমাকে আল্লাহর বান্দা ও তাঁর রাসূলই বলো।' (বুখারি : ৩৪৪৫)

এমনকী তাঁর সম্মানে কারও দাঁড়িয়ে যাওয়াকেও তিনি পছন্দ করতেন না মোটেই। কারণ, এতে মনে বড়োত্ব ভাব জন্ম নেওয়ার সম্ভাবনা থাকে। আনাস ইবনে মালেক (রা.) বলেন-

‘সাহাবিগণের কাছে রাসূলুল্লাহ (সাঃ) এর চেয়ে প্রিয় কোনো ব্যক্তি পৃথিবীতে ছিল না। তা সত্ত্বেও তাঁরা রাসূলুল্লাহ -কে দেখে দাঁড়াতেন না। কারণ, তাঁরা জানতেন—তাঁকে দেখে দাঁড়ানোকে তিনি অপছন্দ করেন।' (তিরমিজি : ২৭৫৪)

মহানবি (সাঃ) ছিলেন মদিনার রাষ্ট্রপ্রধান। অথচ কেউ তাঁর সাক্ষাৎ প্রার্থনা করলে কোনো ধরনের প্রটোকল ছাড়াই হাজির হতেন তিনি। সকলকে সাক্ষাৎ দিতেন, সকলের কথা শুনতেন মনোযোগ ও বিনয়ের সাথে প্রয়োজনে নিতেন যথাযোগ্য ব্যবস্থা। একবার এক লোক তাঁর কাছে এসে ভয়ে কাঁপতে লাগল। এমনকী তার ঘাড়ের রগ স্পন্দিত হচ্ছিল তখন। রাসূল (সাঃ) তার এই দুরবস্থা দেখে অভয় দিয়ে বললেন-

'তুমি শান্ত হও। আমি তো কোনো প্রতাপশালী বাদশাহ নই। বরং আমি এমন এক নারীর সন্তান, যার আহার ছিল শুকনো গোশত।' (ইবনে মাজাহ: ৩৩১২)

রাসুল (সাঃ) এর দরবারে আগত সাক্ষাৎপ্রার্থীদের সাথে তিনি কেমন আচরণ করেতন, সে ব্যাপারে হুসাইন (রা.) এক দীর্ঘ হাদিস বর্ণনা করেছেন-

'রাসূল (সাঃ) উপস্থিত সকলেরই কথা শুনতেন। সকলেই মনে করত, রাসূলুল্লাহ (সাঃ) তাঁকেই বেশি মর্যাদা দিচ্ছেন। তাঁর কাছে কেউ এলে, সে নিজে উঠে না যাওয়া পর্যন্ত নবিজি উঠতেন না। কেউ তাঁর কাছে কিছু চাইলে তিনি খালি হাতে ফিরিয়ে দিতেন না। না থাকলে নম্রভাবে বুঝিয়ে বলতেন। সকলেই তাঁর নিকট সমান মর্যাদা পেতেন। তবে একে অন্যের ওপর মর্যাদাসম্পন্ন হতেন কেবল তাকওয়ার বিচারে। নবিজি সকলের সঙ্গে বিনম্র ব্যবহার করতেন। বড়োকে শ্রদ্ধা আর ছোটোকে করতেন স্নেহ।'

সমাজপতি হওয়ায় লোকজন চাইত, রাসূল (সাঃ) তাদের বাড়িতে আতিথ্য গ্রহণ করুক। মানুষের এই সাধারণ আবেগ ও ভালোবাসাকে তিনি কখনোই অবজ্ঞার চোখে দেখেননি। গরিব-ধনী সকলের বাড়িতেই তিনি দাওয়াত নিতেন, অতি সাধারণ খাবার হলেও কাউকে ফেরাতেন না। ইবনে আব্বাস (রা.) বর্ণনা করেন-

‘আওয়ালি গ্রামের কোনো ব্যক্তিও যদি অর্ধরাত্রিতে রাসূল (সাঃ) কে জবের রুটি খাওয়ার দাওয়াত দিতেন, তাহলেও তিনি সে দাওয়াত গ্রহণ করতেন। (আল মুজামুস সগির লিত তাবরানি: ৪১)

অধস্তনদের সাথে কখনো কর্তৃত্বমূলক আচরণ করতেন না তিনি। তাদের সাথে মিশতেন সহকর্মী ও বন্ধুর মতোই সাবলীল ভঙ্গিতে।মালিকসুলভ আধিপত্য নিয়ে কখনো বলেননি—'এটা কেন করেছ, ওটা কেন করোনি? রাসূলুল্লাহ -এর একনিষ্ঠ খাদেম, তরুণ সাহাবি আনাস ইবনে মালেক (রা.) বলেন-

‘আমি ১০ বছর রাসূলুল্লাহ -(সাঃ) এর খেদমত করেছি। তিনি একবারের জন্যও কখনো আমাকে ধমক দেননি। কোনো কাজ করে ফেললে বলেননি—“তুমি এ কাজ কেন করলে!" কোনো কাজ না করলে বলেননি—“তুমি এটা কেন করলে না?' (বুখারি : ৬০৩৮)

খোলাফায়ে রাশেদিনের বিনয়:

রাসূলুল্লাহ (সাঃ) -এর যোগ্য সাহাবিগণ ছিলেন বিনয় ও নম্রতার অন্যতম উৎকৃষ্ট উদাহরণ। খোলাফায়ে রাশেদিনের বিনয়াবনত জিন্দেগির দিকে তাকালেই তা পরিচ্ছন্ন হয়ে ওঠে।

আবু বকর (রা.) ছিলেন রাসূলুল্লাহ (সাঃ)-এর অন্তরঙ্গ ও বিশ্বস্ত সহচর এবং মুসলিম জাহানের প্রথম খলিফা। তাঁর চরিত্র সম্পর্কে রাসূল (সাঃ) বলেন-

“আমার উম্মাহর মধ্যে আবু বকর সবচেয়ে রহম দিল ও বিনয়ী।' (ইবনে মাজাহ: ১৫৪)

লোকেরা ছোটোখাটো কাজের জন্যও তাঁর কাছে চলে আসত। আর তিনি বিনয়াবনত চিত্তে সেসব কাজ করে দিতেন। আবদুল্লাহ ইবনে উমর (রা.) বলেন-

‘পাড়ার মেয়েরা বকরির দুধ দোহন করানোর জন্য আবু বকর (রা.)-এর নিকট আসত। তিনি বলতেন—“আচ্ছা! ইবনে আকরার ন্যায় দোহন করে দিলে তোমরা খুশি তো?”

খলিফা হওয়ার পর পাড়ার মেয়েরা বলতে শুরু করল—'এবার তো তিনি খলিফা হয়েছেন। এখন আর কেউ আমাদের বকরির দুধ দোহন করে দেবে না।' এ কথা শুনে আবু বকর (রা.) বলেন—'আমার জিন্দেগির কসম! অবশ্যই আমি দুধ দোহন করে দেবো। আশা করি, খিলাফতের কাজে নিযুক্ত হওয়ার পর আমার চরিত্রের কোনো পরিবর্তন ঘটবে না।"

দ্বিতীয় খলিফা উমর (রা.)-এর চরিত্রও ছিল অনুরূপ। কতটা নিরহংকারী হলে অর্ধ পৃথিবীর শাসক খেজুর পাতার ছাউনিতে বসবাস করতে পারেন! কতটা বিনম্র হলে ক্ষুধার্ত প্রজার জন্য নিজের ঘাড়ে খাদ্যের বোঝা বহন করতে পারেন আমিরুল মুমিনিন। তিনি তো সেই উমর, কৃতদাসকে উটে চড়িয়ে যে উটের রশি ধরে হেঁটেছিল উত্তপ্ত মরুর বুকে! জাতীয় কবি কাজী নজরুল ইসলাম চমৎকারভাবে বলেছেন

‘ভৃত্য চড়িল উটের পৃষ্ঠে উমর ধরিল রশি মানুষে স্বর্গে তুলিয়া ধরিয়া ধুলায় নামিল শশী।

তৃতীয় খলিফা উসমান (রা.) একটা চাদর জড়িয়ে মসজিদের মেঝেতে ঘুমিয়ে পড়তেন; অথচ একদিন তাঁর প্রাচুর্যের কারণেই আল্লাহর রাসূল (সাঃ) তাঁকে উপাধি দিয়েছিলেন ‘গনি’। খলিফা নির্বাচিত হওয়ার পর বায়তুলমাল থেকে কোনো বেতন নিতেন না তিনি। তাঁর নিজের সম্পদই এতটা যথেষ্ট ছিল যে, আলাদা করে কোনো অর্থ রাষ্ট্রীয় কোষাগার থেকে নেওয়ার প্রয়োজনই পড়েনি কখনো। তবে মানুষের দেওয়া উপহার তিনি সানন্দে গ্রহণ করতেন; যেমনটা করতেন বিশ্বনবি । এভাবে প্রভৃত ধন-সম্পদের মালিক হয়েও নিরহংকার ও সাদামাটা জীবনযাপন করেছেন উসমান (রা.)।

চতুর্থ খলিফা আলি (রা.) ছিলেন অনন্য প্রজ্ঞার অধিকারী। অথচ বিনয়ের কমতি ছিল না তাঁর দৈনন্দিন জীবনযাপনের মধ্যে। তিনি উটের জন্য নিজ হাতে ঘাস কাটতেন এবং বিক্রি করতেন। বিনয় সম্পর্কে তিনি বলেন

‘তিনটি জিনিস বিনয়ের মূল। যথা:

১. দেখা হলে সালাম দেওয়া
২. মজলিশের উঁচু জায়গার পরিবর্তে নিচু জায়গায় সন্তুষ্ট থাকা এবং
৩. রিয়া ও সুনামকে অপছন্দ করা।'

নবি নন্দিনী, খাতুনে জান্নাত ফাতিমা (রা.) নিজ হাতে জাঁতা পিষে শস্যদানা ভাঙতেন, আর তা বাজারে বিক্রি করতেন আলি (রা.)।

এমনই ছিল পৃথিবীর সেরা প্রজন্মের শ্রেষ্ঠ মানুষদের বিনয়। অহংকারকে তাঁরা এক মুহূর্তের জন্যও ঠাঁই দেননি মনে। সদা সতর্ক থাকতেন অহমিকা ও দাম্ভিকতার ব্যাপারে। আর এই বিনয়ই তাঁদের পৌঁছে দিয়েছে শ্রেষ্ঠত্বের চূড়ায়, আল্লাহর প্রিয় বান্দাদের তালিকায় অন্তর্ভুক্ত হয়েছেন স্বর্ণ খচিত অক্ষরমালায়। মহান আল্লাহ বলেন-

وعباد الرحمن الذين يمشون على الأرض هونا واذا خاطبهم الجهلون قالوا سلتا

'তাঁরাই দয়াময়ের প্রিয় বান্দা, যারা পৃথিবীতে নম্রভাবে চলাফেরা করে। আর যখন মূর্খরা তাঁদের সাথে তর্ক করে, তাঁরা বলে সালাম।' (সূরা ফুরকান: ৬৩)

অহংকার পতনের প্রধান কারণ। এটি এমন এক রোগ-ভালো কোনো গুণই যার কারণে ব্যক্তির মধ্যে আর অক্ষত থাকতে পারে না। ফলে জেনে-বুঝে সত্য গ্রহণে গড়িমসি করতে থাকে মানুষ। অনেক সময় প্রত্যাখ্যান করে বসে মহাসত্য আল কুরআনকেই। দুনিয়ার ইতিহাসে শীর্ষ অহংকারী হলো ইবলিস। পৃথিবীর সকল অহংকারীদের সর্দার সে। অপরপক্ষে নিরহংকারী ও বিনয়ীদের নেতৃত্বে রয়েছেন নবি-রাসূলগণ। তাই কাকে আমরা আমির বানাচ্ছি, সেটা গভীর বিবেচনার দাবি রাখে। আর এটি চিরন্তন সত্য যে, দাম্ভিকদের শেষ পরিণতি মোটেও শুভ হয় না। অথচ বিনয়ী মানুষকে সবাই মন থেকে ভালোবাসে। সুতরাং আল্লাহ ও মানুষের ভালোবাসা পেতে হলে অহংবোধ বর্জন করে বিনয়ী হওয়া ছাড়া কোনো গত্যন্তর নেই। যে আল্লাহর জন্য বিনয় অবলম্বন করে, আল্লাহ তায়ালা তাঁর মর্যাদাকে উচ্চকিত করেন। এটাই আল্লাহর চূড়ান্ত ফয়সালা।

ইসলাম সব সময় আমাদের উদার, বিনয়ী আর ভদ্র হওয়ার শিক্ষা দেয়। ইসলামের উদার সাম্য ও ভ্রাতৃত্ববোধের কারণেই সম্ভ্রান্ত কুরাইশ বংশীয় সাহাবি আবু বকর, উমর, উসমান ও আলি (রা.)-এর পায়ে পা লাগিয়ে সালাতে দাঁড়াতে সক্ষম হয়েছিলেন আবিসিনিয়ার বিলাল হাবশি, রোমের সুহাইব রুমি, পারস্যের সালমান ফারসি (রা.)-এর মতো ক্রীতদাস সাহাবিগণ। এজন্য নামাজের কাতারে দাঁড়িয়ে আমরাও বেমালুম ভুলে যাই নিজেদের সামাজিক, অর্থনৈতিক, শিক্ষাগত অবস্থানের কথা। বড়োত্ব আর অহংকার ভুলে কাঁধে কাঁধ মিলিয়ে নিজেকে শামিল করি এক আল্লাহর গোলামদের কাতারে। এটাই তো ইসলামের অমিয় শিক্ষা।

ইসলাম শেখায়-বড়োতৃ আর অহংকার শুধু একজনের জন্যই প্রযোজ্য। তিনি হচ্ছেন মহীয়ান গরীয়ান অসীম ক্ষমতার অধিকারী মহান আল্লাহ; যিনি অমুখাপেক্ষী ও স্বয়ংসম্পূর্ণ। তাঁর কোনো ঘাটতি, কমতি বা চাহিদা নেই, নেই কোনো দুর্বলতা। তাই রূপকার্থে অহংকারকে তিনি ঘোষণা করেছেন নিজের চাদর বলে। সুতরাং কে আছে এমন যে মহান আল্লাহর চাদর ধরে টান দেওয়ার স্পর্ধা দেখায়? এত দুঃসাহস কার বুকে যে কেড়ে নেবে একচ্ছত্র প্রভুর ভূষণ?

