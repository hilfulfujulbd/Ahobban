পরিবার মানুষের সবচেয়ে নিরাপদ আশ্রয়স্থল। স্বামী-স্ত্রীর পবিত্র বন্ধনের মধ্য দিয়েই এর সূচনা। এই বন্ধন সুদৃঢ় হলে দাম্পত্য সম্পর্কে প্রবাহিত হয় প্রশান্তির নির্মল বাতাস, পরিবার পরিণত হয় শান্তির নীড়ে। অন্যদিকে এই বন্ধন ঢিলে হলে পুরো পরিবারই এলোমেলো হয়ে যায়। তাই দাম্পত্যজীবনকে প্রশান্তিদায়ক ও উপভোগ্য রাখার প্রতি অধিক গুরুত্বারোপ করেছে ইসলাম। দাম্পত্য সম্পর্কের জন্য ইসলাম এমন সব নীতিমালা উপহার দিয়েছে, যার পূর্ণ অনুসরণে স্বামী-স্ত্রী দুজনের সম্পর্ক হয়ে উঠবে গভীর ও হৃদ্যতাপূর্ণ।

স্বামী-স্ত্রী একটি অঙ্কুরিত চারাগাছের জোড়া পল্লবের মতো; যার অস্তিত্ব ভিন্ন, কিন্তু মূল এক ও অভিন্ন। এই দুই কিশলয়ের ঘনিষ্ঠ যাত্রায় একদিন তা পরিণত হয় শত পল্লববিশিষ্ট বৃহৎ বৃক্ষে। একসময় তার ঘন ছায়ায় আশ্রয় নেয় পরবর্তী প্রজন্মের খালিদ, উমর ও সুমাইয়ারা। আল্লাহ তায়ালা বলেন

ومن أيته أن خلق لكم من أنفسكم أزواجا لتسكنوا إليها وجعل بينكم مودة ورحمة إن في ذلك لايت لقوم يتفكرون

তিনি তোমাদের জন্য তোমাদের থেকেই স্ত্রীদের সৃষ্টি করেছেন, যাতে তোমরা তাদের কাছে প্রশান্তি পাও। আর তিনি তোমাদের মধ্যে ভালোবাসা ও দয়া সৃষ্টি করেছেন। অবশ্যই এর মধ্যে বহু নিদর্শন রয়েছে তাদের জন্য, যারা চিন্তা-ভাবনা করে।' (সূরা রূম : ২১)

الذي خلقكم من نفس واحدة وخلق منها زوجها

তিনি তোমাদের সৃষ্টি করেছেন একটি প্রাণ থেকে। আর সেই প্রাণ থেকে সৃষ্টি করেছেন তার জোড়া।' (সূরা নিসা : ১)

মানবেতিহাসের প্রথম নারী হাওয়া (আ.)-কে সৃষ্টি করা হয়েছিল তাঁর স্বামী আদম (আ.)-এর পাঁজরের হাড় থেকে। অর্থাৎ, সৃষ্টিসূত্রেই তাঁরা একে অপরের দেহাংশ। এজন্যই স্ত্রীকে বলা হয় অর্ধাঙ্গিনী, আর স্বামীকে অর্ধাঙ্গ। প্রকৃতপক্ষে জীবনসঙ্গিনীকে ছাড়া একজন ব্যক্তির দ্বীনও অপূর্ণ থেকে যায়। রাসূল বলেছেন

‘বান্দা যখন বিবাহ করে, তখন সে নিজের অর্ধেক দ্বীন পূর্ণ করে। অতএব, বাকি অর্ধেকাংশে সে যেন আল্লাহকে ভয় করে। (আল জামিউস-সগির : ৬১৪৮)

স্বামী-স্ত্রীর সম্পর্ক এতটাই নিবিড় ও ঘনিষ্ঠ যে, এর উপমায় আল্লাহ রাব্বুল আলামিন পবিত্র কুরআনে বলেন

هن لباس لكم وأنتم لباس لهن -

‘তারা তোমাদের পোশাক এবং তোমরাও তাদের পোশাক। (সূরা বাকারা : ১৮৬)

সুবহানাল্লাহ! এর চেয়ে সুন্দর ও যৌক্তিক উপমা আর কী হতে পারে। এটি শুধু স্বামী-স্ত্রীর সৌন্দর্যকেই প্রকাশ করে না; বরং তাদের অন্তরঙ্গতা, অপরিহার্যতা, গুরুত্ব, দায়িত্ব ইত্যাদিকেও ফুটিয়ে তোলে চমৎকারভাবে। স্বামী-স্ত্রী পরস্পরের জন্য ঠিক কেন পোশাকের মতোই অপরিহার্য অনুষঙ্গ, পোশাকের গুণাবলি ও গুরুত্ব বিশ্লেষণ করলেই সেটি স্পষ্ট হয়ে ওঠে

সৌন্দর্যবর্ধনকারী : 
পোশাক মানুষের সৌন্দর্যবর্ধন করে, ব্যক্তির রুচিবোধ ও চারিত্রিক মর্যাদাকে ফুটিয়ে তোলে সকলের সামনে। একইভাবে যোগ্য দাম্পত্যসঙ্গী জীবনে এনে দিতে পারে বর্ণিল রঙের ছটা। ভালোবাসার আবিরে রাঙিয়ে দেয় হৃদয়ের জমিন। সঙ্গিনী যোগ্য, কর্মঠ, ব্যক্তিত্বসম্পন্ন ও পরহেজগার হলে অন্যের নিকট তার মর্যাদা বেড়ে যায় বহুগুণে। সঙ্গীর হৃদয়ে প্রবাহিত হয় সুখানুভূতির মৃদুমন্দ হাওয়া। আর মনের এই সৌন্দর্যই একসময় প্রতিফলিত হয় তার চিন্তা ও কর্মে।

নিকটতম বস্তু : 
পোশাক মানুষের সবচেয়ে কাছের বস্তু। সর্বদা শরীরের সাথে লেগে থাকায় দেহ আর পোশাকের মধ্যে কোনো আড়াল বা পর্দা অবশিষ্ট থাকে না। পরিস্থিতি যা-ই হোক না কেন, মানুষ চেষ্টা করে নিজেকে সর্বদা পোশাকের সাথে জড়িয়ে রাখতে। অসাবধানতায় পোশাক আপন জায়গা থেকে সরে গেলে তা ঠিক করতে ব্যতিব্যস্ত হয়ে যায়। আদর্শ স্বামী স্ত্রীও অনুরূপ। তারা পরস্পরের সবচেয়ে নিকটজন। উভয়ের মাঝে নেই কোনো পর্দা, নেই কোনো ব্যবধান। শত বাধা-বিপত্তি মাড়িয়ে তারা পরস্পরকে আঁকড়ে ধরে থাকে। বেখেয়ালে যদি কখনো দূরত্ব তৈরি হয়েও যায়, গোচর হওয়ামাত্রই সঙ্গীকে কাছে টেনে নেয় পরম আদরে। বেঁধে নেয় ভালোবাসার মিষ্টি-মধুর অনুরাগে।

দুর্বলতা আচ্ছাদনকারী পোশাক মানুষের যাবতীয় অসুন্দর ও কুৎসিত রূপ ঢেকে রাখে। গোপন রাখে দৃশ্যমান সকল শারীরিক দুর্বলতা। নিশ্চিত করে লজ্জাস্থানের নিরাপত্তা। স্বামী-স্ত্রীর জন্যও অনুরূপ হওয়া বাঞ্ছনীয়। তারা পরস্পরের যাবতীয় গোপনীয়তাকে রক্ষা করবে। দোষত্রুটি ঢেকে রাখবে। সঙ্গীর রূপ-সৌন্দর্য অপরের নিকট বলে বেড়ানো থেকে বিরত রাখবে। নিজেকে। কেননা, ইসলামের দৃষ্টিতে এটা জঘন্য অপরাধ। রাসূল (সাঃ) বলেন

‘কিয়ামতের দিন আল্লাহর কাছে সবচেয়ে বড়ো খেয়ানতকারী ও নিকৃষ্টতম বিবেচিত হবে ওই ব্যক্তি, যে নিজ স্ত্রীর সঙ্গে মিলিত হওয়ার পর স্ত্রীর গোপনীয়তা অন্যের নিকট ফাঁস করে দেয়।' (মুসলিম : ১৪৩৭)

আদর্শ যুগল আপন সঙ্গী বা সঙ্গিনীর চারিত্রিক দুর্বলতাকে গোপন রাখবে এবং আন্তরিকভাবে চেষ্টা করবে তা শুধরে ফেলার। একই সঙ্গে বৈধ উপায়ে একে অন্যের যাবতীয় চাহিদা মিটিয়ে লজ্জাস্থানকে সুরক্ষিত রাখবে সকল প্রকার পাপাচার থেকে।

ক্ষতিকর বস্তু থেকে হেফাজতকারী : 
পোশাক মানুষকে বাইরের বিভিন্ন ক্ষতিকর বস্তু থেকে রক্ষা করে। দেহকে পরিচ্ছন্ন রাখে ধুলো-বালি-ময়লা থেকে। ঠান্ডা আবহাওয়ায় উষ্ণতা দেয়, প্রখর খরতাপে দেয় সুরক্ষা। একইভাবে স্বামী-স্ত্রীও আপন সঙ্গীকে চোখের পাপ থেকে হেফাজতে রাখে। নফসের লাগাম টেনে দমন করে কুপ্রবৃত্তির অদম্য চাহিদা।

ব্যক্তিত্বের পরিচায়ক : 
পোশাক অনেক সময় ব্যক্তির জাতীয় ও পেশাগত পরিচয় বহন করে। পোশাকের ধরন দেখলেই টের পাওয়া যায়, ব্যক্তি কোন পেশা ও ধর্মকে ধারণ করে। যেমন: ইউনিফর্ম দেখলেই বোঝা যায় ব্যক্তি ডাক্তার, আইনজীবী, পুলিশ নাকি আলিম। পোশাক ব্যক্তির পরিচয় ও মর্যাদা সম্পর্কে অন্যের নিকট সুস্পষ্ট বার্তা পৌঁছে দেয়। দম্পতি যুগলের অবস্থাও অনুরূপ। তারা পরস্পরের পরিচয় ও ইজ্জতের প্রতিনিধিত্ব করে। স্ত্রীর নেতিবাচক গুণ বা আচরণের কারণে স্বামীর সম্মানহানি হয়; আবার স্বামীর মন্দ কর্মকাণ্ড আঁচড় ফেলে স্ত্রীর মর্যাদা ও ব্যক্তিত্বে। অনুরূপ একজনের মহৎ গুণ ও সাফল্যে দুজনেরই মুখ উজ্জ্বল হয়।

পর্দার বিধান নাজিলের পূর্বে রাসূল (সাঃ) -এর পবিত্র স্ত্রীগণ কখনো কখনো মদিনার আর দশজন সাধারণ মহিলার মতোই ঘরের পোশাকে বাইরে বের হতেন; কিন্তু রাসূল (সাঃ) এর স্ত্রীদের জন্য এটা মোটেই মানানসই ছিল না। ফলে আল্লাহ তাঁদের স্মরণ করিয়ে দিয়ে বলেন—'তোমরা রাসূলের স্ত্রী। সাধারণ নারীদের মতো এভাবে বের হওয়া তোমাদের মর্যাদার বিপরীত। পবিত্র কুরআনে বর্ণিত হয়েছে—

لنساء النبي لستن كأحد من النساء إن اتقیتن فلا تخضعن بالقول فيطمع الذي في قلبه مرض وقلن قولا معروفا وقرن
في بيوتكن ولا تبرجن تبرج الجاهلية الأولى
‘হে নবির স্ত্রীগণ! তোমরা সাধারণ নারীদের মতো নও। যদি আল্লাহকে ভয় করে থাকো, তাহলে তোমরা কোমল স্বরে কথা বলো না, যাতে অন্তরে ব্যাধি রয়েছে—এমন কোনো ব্যক্তি প্রলুব্ধ হয়ে পড়ে; বরং পরিষ্কার, সোজা ও স্বাভাবিকভাবে কথা বলো। নিজেদের গৃহের মধ্যে অবস্থান করো এবং পূর্বের জাহেলি যুগের মতো সাজসজ্জা দেখিয়ে বেড়িয়ো না।' (সূরা আহজাব : ৩২-৩৩)

পোশাকের মর্যাদা

আল্লাহ তায়ালা স্বামী-স্ত্রীকে পরস্পরের পোশাক বলে অবিহিত করেছেন। তিনি বলেননি কেবল স্বামীর পোশাক স্ত্রী কিংবা স্ত্রীর পোশাক স্বামী; বরং বলেছেন, দুজনইে দুজনের একান্ত ভূষণ। কেননা, পোশাক যেমন মানুষের মর্যাদা বৃদ্ধিতে সহায়ক ভূমিকা পালন করে, তেমনই স্বামী-স্ত্রী উভয়ের মর্যাদা বৃদ্ধিতে গুরুত্বপূর্ণ অবদান রাখে তাদের পারস্পরিক কর্মকাণ্ড।

পৃথিবীর যত মানুষ বিখ্যাত হয়েছেন, তাঁদের অধিকাংশের পেছনেই রয়েছে জীবনসঙ্গী বা সঙ্গিনীর অবদান; হোক সে প্রত্যক্ষ বা প্রচ্ছন্ন। রাসূল (সাঃ) -এর নবুয়তের কঠিন দায়িত্ব পালনে যে মানুষগুলো পাশে থেকে অকুণ্ঠ সমর্থন দিয়ে গেছেন, তাঁদের মধ্যে অগ্রগণ্য হলেন—উম্মুল মুমিনিন খাদিজা, আয়িশা ও উম্মে সালামা (রা.)সহ তাঁর পবিত্র স্ত্রীগণ। খাদিজা (রা.) নিজের সমস্ত সম্পত্তি স্বামীর মহান দায়িত্ব পালনে অর্পণ করেছেন; কাছে থেকে সান্ত্বনা দিয়ে গেছেন আজীবন। স্বামীর জন্য নিয়মিত খাবার বহন করে নিয়ে গেছেন প্রায় দুই হাজার ফুট উঁচু হেরা পর্বতের গুহায়। প্রথম ওহি নাজিলের সময় নবিজি নিজেই যখন ঘাবড়ে গিয়েছিলেন, এই মহীয়সী নারীই তখন সাহসের মশাল জ্বেলে স্বামীকে বলেছিলেন

‘আপনি বিচলিত হবেন না। আল্লাহ কখনোই আপনাকে অপমানিত করবেন না। আপনি তো আত্মীয়স্বজনদের সাথে সুসম্পর্ক রক্ষা করে চলেন। অভাবগ্রস্তদের অভাব মোচনের চেষ্টা করেন। অসহায়দের আশ্রয় প্রদান করেন। মেহমানদের আদর-আপ্যায়ন করেন এবং ঋণগ্রস্তদের ঋণ মোচনে সাহায্য করেন। নিশ্চয় আল্লাহ আপনাকে অপদস্থ করবেন না।' (বুখারি : ৬৯৮২)

হুদাইবিয়ার সন্ধির পর আপাত পরাজয় বিবেচনায় সাহাবিদের মন যখন বিষাদের কালো মেঘে আচ্ছন্ন, তখন রাসূল (সাঃ) - প্রত্যেককে বললেন মাথা মুণ্ডন করতে; কিন্তু কেউ-ই সম্মত হতে পারছিলেন না তাতে। এমন থমথমে ও গম্ভীর পরিবেশে আম্মাজান উম্মে সালামা (রা.) রাসূল (সাঃ) কে পরামর্শ দিলেন-‘আপনি নিজে আগে মাথা মুণ্ডন করুন, তাহলে আপনার দেখাদেখি সবাই সেটা করবে।' প্রিয়তমা স্ত্রীর পরামর্শে নবিজি নিজের মাথা মুণ্ডন করলেন। এতে কাজও হলো দারুণ। এ দৃশ্য দেখে কেউ আর বসে থাকতে পারলেন না। নবিজির দেখাদেখি একে একে সবাই মাথা মুণ্ডন করে ফেললেন। হতাশার বরফ গলিয়ে ধীরে ধীরে স্বাভাবিক হলেন প্রত্যেকে।

কোনো জটিল সমস্যায় পতিত হওয়ার পর রাসূল (সাঃ) যদি কোনো উপায় খুঁজে না পেতেন, তবে তাঁর প্রিয়তমা স্ত্রী আয়িশা (রা.)-এর ঘরে যেতেন। আয়িশা (রা.)-এর ঘরে গেলেই আল্লাহর ইচ্ছায় ওহি নাজিল হতো আর তিনি খুঁজে পেতেন কার্যকর সমাধান। এভাবেই উম্মুল মুমিনিনগণ রাসূলুল্লাহ (সাঃ) -এর নবুয়তের দায়িত্ব পালনে গুরুত্বপূর্ণ অবদান রেখেছেন। কবি কাজী নজরুল ইসলাম যথার্থই বলেছেন—

‘কোনো কালে একা হয়নি ক' জয়ী পুরুষের তরবারী, শক্তি দিয়াছে, প্রেরণা দিয়াছে বিজয় লক্ষ্মী নারী।

স্বামীর সফলতার পেছনে যেমন স্ত্রীর অবদান রয়েছে, তেমনই স্ত্রীদের সুখ্যাতির পেছনেও রয়েছে স্বামীর অবদান। রাসূল (সাঃ) তাঁর স্ত্রীদের খ্যাতির পেছনে মূল প্রভাবক হিসেবে কাজ করেছেন। খাদিজা (রা.)-এর বিশাল ব্যাবসা তদারকি করেছেন অসামান্য দক্ষতার সাথে। আয়িশা (রা.)-এর জ্ঞানের জোছনার পেছনে রাসূল (সাঃ) এর অবদান ছিল সূর্যের মতো। অন্যান্য বিখ্যাত নারীর ক্ষেত্রেও একই কথা প্রযোজ্য। বাংলাদেশের নারী জাগরণের অগ্রদূত বলে যাকে অবিহিত করা হয়, সেই বেগম রোকেয়ার বিখ্যাত হওয়ার পেছনেও রয়েছে তাঁর স্বামী সাখাওয়াত হোসেনের অকুণ্ঠ সমর্থন ও সহযোগিতা।

এই জন্য প্রত্যেক স্বামীর উচিত স্ত্রীকে গুরুত্ব দেওয়া, তার মানবিক মর্যাদা এবং ব্যক্তিত্ব ক্ষুণ্ন হয়- এমন আচরণ থেকে বিরত থাকা। একজন সচ্চরিত্রা স্ত্রীর মর্যাদা অনেক বেশি। সচ্চরিত্র স্ত্রী গোটা পরিবারের জন্যই রহমত ও প্রশান্তির উৎস, আল্লাহ প্রদত্ত শ্রেষ্ঠ নিয়ামত। এজন্য রাসূল সচ্চরিত্র স্ত্রীকে শ্রেষ্ঠ সম্পদ বলে অবিহিত করেছেন। তিনি বলেন
‘এই পৃথিবীর সকল বস্তুই মূল্যবান। তবে সবচেয়ে মূল্যবান সম্পদ হলো—একজন নেককার বা সৎকর্মপরায়ণ স্ত্রী।' (নাসায়ি : ৩২৩২)
তিনি আরও বলেন
‘চারটি বস্তু সৌভাগ্যের নিদর্শন : পুণ্যবতী স্ত্রী, প্রশস্ত বাড়ি, সৎ প্রতিবেশী ও আরামদায়ক বাহন। আর চারটি বস্তু দুর্ভাগ্যের নিদর্শন : মন্দ স্ত্রী, সংকীর্ণ বাড়ি, মন্দ প্রতিবেশী ও মন্দ বাহন। (সহিহ ইবনে হিব্বান : ৪০৩২ )

রাসূল (সাঃ) স্ত্রীদের কাচের গ্লাসের সাথে তুলনা করেছেন, তাদের আগলে রাখতে বলেছেন মায়ার বাঁধনে। কাচের সামগ্রীকে সব সময় একটু নিরাপদ জায়গায় রাখতে হয়। একটু বেশিই যত্ন করতে হয়। নাড়াচাড়া করতে হয় খুব সতর্কতার সাথে, যাতে অসাবধানতাবশত পড়ে গিয়ে চুরমার না হয়ে যায়। নারীরাও কাচের মতো ভঙ্গুর। পলিমাটির মতো কোমল তাদের হৃদয় । একটু এদিক-সেদিক হলেই তারা ভীষণ আঘাত পায়। দুষ্টু লোকের বদনজরও সদা নিবদ্ধ থাকে তাদের ওপর। তাই নারীদের জন্য একটু নিরাপদ জায়গার ব্যবস্থা করতে হয়, কথা বলতে হয় অনুচ্চস্বরে, বিগলিত হৃদয়ে। রাসূল (সাঃ) বলেন

‘তোমাদের মধ্যে সেই ব্যক্তি উত্তম, যে তার স্ত্রীর নিকট উত্তম। আমি আমার স্ত্রীদের নিকট উত্তম।' (ইবনে মাজাহ : ১৯৭৭)

এই হাদিস আমাদের দুটো বিষয় সম্পর্কে অবগত করে। প্রথমত, ইসলাম স্ত্রীদেরকে এত বেশি মর্যাদা দিয়েছে যে, তাদের বক্তব্য বা স্বীকৃতিকেই বিবেচনা করা হয়েছে স্বামীর চারিত্রিক সনদ হিসেবে। কারণ, স্বামীর স্বভাব চরিত্র ও অভ্যাস সম্পর্কে সাধারণত স্ত্রীরাই বেশি অবগত। দ্বিতীয়ত, স্বামীর উচিত স্ত্রীদের সাথে এমন উত্তম আচরণ করা, যাতে তারা স্বতঃস্ফূর্তভাবে স্বামীকে উত্তম বলে স্বীকৃতি দেয়। তবে অবশ্যই খেয়াল রাখতে হবে, স্ত্রীর কাছে ভালো হতে গিয়ে যেন মা-বাবা এবং অন্যদের প্রতি জুলুম না হয়ে যায়। পরিবার বা আত্মীয়স্বজনের সাথে সদ্ব্যবহার ও সুসম্পর্ক বজায় রাখাও সমরূপ জরুরি। আর এ দুইয়ের মাঝে ভারসাম্য রক্ষা করাই একজন মুমিনের কাজ।

অন্যদিকে স্ত্রীদেরও কর্তব্য হলো স্বামীকে যথাযথ সম্মান দেওয়া এবং তার আত্মমর্যাদাকে সমুন্নত রাখা। সৃষ্টিগতভাবেই পুরুষ মনস্তাত্ত্বিক দিক থেকে মর্যাদাকে বেশি প্রাধান্য দিয়ে থাকে। তারা অধিক চাপ ও দায়িত্ব বহন করে বলে মর্যাদাটা তাদের যৌক্তিক প্রাপ্যও বটে। তাই আল্লাহ তায়ালাও স্বামীকে অধিক মর্যাদা দিয়েছেন। তিনি বলেন

الرجال قوامون على النساء بما فضل الله بعضهم على بعض
وبما انفقوا من أموالهم -

‘পুরুষ নারীর তত্ত্বাবধায়ক এজন্য যে, আল্লাহ তাদের একজনকে অন্যজনের ওপর শ্রেষ্ঠত্ব দান করেছেন। কারণ, পুরুষ নিজের ধনসম্পদ ব্যয় করে।' (সূরা নিসা : ৩৪)

স্বামীকে সম্মান ও মর্যাদা না দেওয়ার অর্থ দাঁড়ায় স্ত্রী স্বামীকে চরম অবজ্ঞা করছে। এই অবজ্ঞা স্বামীর হৃদয়ে রক্তক্ষরণ ঘটায়। ফলে অনিবার্যভাবেই। গীর প্রতি তার ভালোবাসা কমে যায়। দাম্পত্য সম্পর্কে নেমে আসে ভালোবাসাহীন এক যান্ত্রিক শুষ্কতা। তাই প্রতিটি স্ত্রীর কর্তব্য স্বামীর হৃদয়ে নিজের জন্য একটি জায়গা পোক্ত করে নেওয়া এবং স্বামীর মনকে সর্বদা সতেজ ও সুরভিত রাখা। কিন্তু স্বামীর মর্যাদাহানি করে এগুলো অর্জন কখনোই সম্ভব নয়। এই জন্যই রাসুলুল্লাহ (সাঃ) এক নারী সাহাবিকে স্বামীর মর্যাদা জানিয়ে উপদেশ দিয়েছিলেন

'খেয়াল রেখ, তুমি স্বামীর হৃদয়ের কোথায় অবস্থান করছ। কেননা, সে-ই তোমার জান্নাত এবং সে-ই তোমার জাহান্নাম। (মুসনাদে আহমদ: ১৯৫১৯)'

কোনো স্ত্রী যদি অন্যায়ভাবে স্বামীকে অসম্মান করে, সংগত কারণ ছাড়াই স্বামীর থেকে ইচ্ছাকৃতভাবে দূরত্ব বজায় রাখে, তাকে তুচ্ছ কারণে কষ্ট দেয়, স্বামীর স্বাভাবিক হক পূরণ থেকে বিরত থাকে এবং তার ন্যায়সংগত নির্দেশকে অমান্য করে, তবে স্বামীর প্রতি এই আচরণই হবে তার জাহান্নামের কারণ। অন্যদিকে স্ত্রী যদি আপন গুণ ও আচরণ দ্বারা স্বামীর হৃদয়ে জায়গা করে নেয়, স্বামীকে যথাযথ মর্যাদা দেয় এবং তার প্রাপ্য হক পূর্ণ করে, স্বামীর চাওয়া ও আল্লাহর হুকুমের মধ্যে সমন্বয় করে, তবে স্বামীর প্রতি এই আচরণ তাকে পৌঁছে দেবে পরম শান্তির আবাস জান্নাতে। স্বামীর মর্যাদার প্রতি জোর দিয়ে রাসূলুল্লাহ (সাঃ) মুয়াজ (রা.)-কে বলেন

‘যদি কোনো ব্যক্তিকে আল্লাহ ছাড়া অন্য কাউকে সিজদা করার নির্দেশ দিতাম, তাহলে স্ত্রীকে নির্দেশ দিতাম, যেন তারা নিজ স্বামীকে সিজদা করে। কেননা, আল্লাহ তায়ালা স্ত্রীদের ওপর স্বামীদের বিশেষ অধিকার দিয়েছেন।' (আবু দাউদ : ২১৪০)

স্বামীকে স্বতঃস্ফূর্ত মনে সঙ্গ দেওয়াও স্ত্রীর অন্যতম কর্তব্য। স্ত্রী যখন স্বামীর আশেপাশে থাকে, তার সাথে খোশগল্প করে, প্রয়োজনের দিকে খেয়াল রাখে এবং স্বামীর সাহায্যে এগিয়ে যায়, তখন স্বামী অন্তর থেকে অনেক বেশি মর্যাদা ও প্রশান্তিবোধ করেন। ফলে স্ত্রীর প্রতি তার ভালোবাসা বেড়ে যায় বহুগুণ। স্ত্রীর নিকট থেকে এতটুকু সঙ্গ ও সহযোগিতা পাওয়া স্বামীর মৌলিক অধিকার। তাই রাসূল নারীদের নির্দেশ দিয়েছেন স্বামীকে সর্বোচ্চ সঙ্গ দেওয়ার জন্য। তিনি বলেন
'নারীরা যদি নিজ স্বামীর হক (যথার্থভাবে) জানত, তাহলে স্বামীর দুপুর অথবা রাতের খাবার শেষ না হওয়া পর্যন্ত তারা (স্বামীর পাশে) দাঁড়িয়ে থাকত।' (জামিউল আহাদিস : ১৯০০২)

ওপরে বর্ণিত বিভিন্ন কুরআন-হাদিসের বর্ণনাগুলো থেকে এটা স্পষ্ট যে, স্বামী-স্ত্রী দুজনেরই কর্তব্য হলো পরস্পরকে মর্যাদা দেওয়া। পরস্পরের সম্মান-ইজ্জত-আব্রু ও নিরাপত্তা নিশ্চিত করা। একে অন্যের মানসিক অবস্থার দিকে খেয়াল রাখা। সর্বোপরি সহযোগিতামূলক মনোভাব নিয়ে সব সময় পাশে থাকা।

পোশাকের যত্ন

আমরা শখের পোশাককে সব সময় চকচকে ঝকঝকে রাখতে পছন্দ করি। সামান্য ময়লা লাগলে দ্রুত পরিষ্কার করে ফেলি। চেষ্টা করি সাধ্যের মধ্যে সবচেয়ে কার্যকর উপাদানটি বেছে নিতে। দাম্পত্য সম্পর্কের সজীবতা ধরে রাখার জন্যও এমন মনোভাব প্রয়োজন। আমাদের সঙ্গী বা সঙ্গিনীর মাঝে কোনো প্রকার মনোমালিন্য সৃষ্টি হলে দ্রুততার সাথে এবং অধিকতর কার্যকর উপায়ে তা পরিষ্কার করা প্রয়োজন। দাম্পত্য সম্পর্কে অজান্তেই কোনো আবর্জনা প্রবেশ করল কি না, সেই ব্যাপারেও প্রত্যেকের সচেতনতা জরুরি।

পুরুষ ও নারী সৃষ্টিগতভাবেই ভিন্ন প্রকৃতির। তাদের মানসিক অবস্থা ও চাওয়া-পাওয়াও ভিন্ন। ফলে এই দুই ভিন্ন প্রকৃতির মানুষ যখন একই বাহনে সহযাত্রী হয়ে পথ চলতে চায়, তখন খুব স্বাভাবিকভাবেই নিজেদের বোঝাপড়াকে নিত্য ঝালিয়ে নিতে হয়, খেয়াল রাখতে হয় পরস্পরের সুযোগ-সুবিধার প্রতি। সম্পর্কের কোথাও ভঙ্গুরতা দেখা দিলে সেটাকে তৎক্ষণাৎ মেরামত করতে হয় আন্তরিক যত্ন ও ভালোবাসা দিয়ে।

ভিন্ন প্রকৃতির দুটি মনকে একই ধ্যানে পরিচালিত করতে কিছু নিয়ম অনুসরণ খুবই জরুরি। এগুলো সম্পর্কের মাঝে অনুরক্তির পবিত্র জোয়ার আনে। বর্ষিত করে মোহনীয় অনুভূতির ঝিরিঝিরি বারিধারা। সম্পর্ককে করে তোলে আরও উপভোগ্য ও প্রাণবন্ত। দাম্পত্যজীবনে নিয়ে আসে শান্তির বার্তা। সেই সর্বজনীন নিয়মগুলো এবার জেনে নেওয়া যাক-

সমঝোতা : 

দাম্পত্য সম্পর্ক জীবনব্যাপী এক যুগপৎ পরিভ্রমণের নাম। নিত্যনতুন বিভিন্ন সংকটের মুখোমুখি হতে হয় এ সফরযাত্রায়। জয় করতে হয় অসংখ্য পাওয়া না পাওয়ার টানাপোড়েন। বিবাহের মাধ্যমে দুজন অজানা-অচেনা মানুষ যুগলবন্দি হয়ে এক নতুন সম্পর্কের সূচনা করে। তাদের মধ্যে থাকে পছন্দ, অভ্যাস, চিন্তা ও মতের ভিন্নতা। থাকে ব্যবহারিক বিষয়াদি ও রীতিনীতির পার্থক্য।

ভিন্ন পরিবারের, ভিন্ন এলাকার; এমনকী ক্ষেত্রবিশেষে ভিন্ন সংস্কৃতির দুজন স্বাধীন মানুষ যখন একই বিন্দুতে একীভূত হতে চায়, তখন স্বাভাবিকভাবেই আবশ্যক হয়ে পড়ে পারস্পরিক সমঝোতা। তা না হলে অসন্তোষের কালো মেঘ জমে ওঠে দাম্পত্যজীবনে। নষ্ট হয়ে যায় সংসারের রৌদ্রোজ্জ্বল পরিবেশ। সুতরাং দাম্পত্যজীবনে মাধুর্যতা ধরে রাখার জন্য সমঝোতার বিকল্প নেই।

স্ত্রীর সব আচরণ ও বৈশিষ্ট্য স্বামীর নিকট পছন্দনীয় হবে কিংবা স্বামীর সব অভ্যাস স্ত্রীর নিকট ভালো লাগবে—এমনটা হওয়া প্রায় অসম্ভব। কারণ, প্রতিটি মানুষকে আল্লাহ তায়ালা ভিন্ন ভিন্ন পছন্দ ও বৈশিষ্ট্য দিয়েই তৈরি করেছেন। এই ভিন্নতার মাঝে সমন্বয় করাই সঙ্গীর কাজ। কোনো মানুষই নির্ভুল ও সর্বেসর্বা নয়। প্রত্যেকের মধ্যেই কিছু না কিছু ঘাটতি ও মন্দ স্বভাব রয়েছে। আছে ভালো গুণের সমাবেশও; ভালো-মন্দ মিলেই তো মানুষ। আদর্শ দম্পতির কাজ হলো—সঙ্গীর ভালো গুণকে নিজের মধ্যে ধারণ করে মন্দগুণ অপসারণে প্রচেষ্টা চালানো। সেইসাথে বিভিন্ন সমস্যা সংকটকে সহজভাবে নেওয়া এবং ত্যাগ স্বীকারের মানসিকতা রাখা। সমঝোতার সংজ্ঞা মোটামুটি এমনই।

সমঝোতার জন্য স্বামী-স্ত্রী উভয়কেই একগুঁয়েমি মনোভাবের ঊর্ধ্বে ওঠা জরুরি। বিপরীত সঙ্গীর কাছে যা অপছন্দনীয়, তা যদি সত্যিই মন্দ হয়ে থাকে, তবে সংশোধনের প্রচেষ্টা শুরু করতে হবে। গোঁ ধরে বসে থেকে উলটো সঙ্গীকেই সেই বদগুণে অভ্যস্ত হওয়ার জন্য চাপ দেওয়া অত্যন্ত গর্হিত কাজ। আর যদি সেটা মন্দ না হয়ে নিছক পছন্দের ভিন্নতা হয়ে থাকে, তবে দাম্পত্যসঙ্গীকে পছন্দের কারণ ব্যাখ্যা করে বোঝানো উচিত। সঙ্গীরও উচিত বিপরীতজনের পছন্দকে সম্মান জানিয়ে তা মানিয়ে নেওয়ার চেষ্টা করা; যদি তা ক্ষতিকারক না হয়।

ধরুন, স্ত্রী মেকআপ করে বাইরে সৌন্দর্য প্রকাশ করতে পছন্দ করেন। এটা তার খুবই প্রিয় শখ, কিন্তু স্বামী এতে আপত্তি তুললেন। এক্ষেত্রে স্ত্রীকে বিবেচনা করতে হবে, স্বামীর আপত্তির বিষয়টি সত্যিই মন্দ কর্ম কি না। ইসলামের দৃষ্টিতে অবশ্যই এটি মন্দ কর্ম। কারণ, আল্লাহ কুরআনে সুস্পষ্টভাবে নারীদের সৌন্দর্য প্রকাশ করে বাইরে চলাফেরা করতে নিষেধ করেছেন। সুতরাং স্ত্রীকে নিজের এই অভ্যাস ও মনোভাব পরিবর্তন করতে হবে। একইভাবে ধরুন, স্বামী ধূমপান করেন এবং এটা তার পছন্দের বিষয়। স্ত্রী এতে আপত্তি তুললেন। এক্ষেত্রে স্বামীরও কর্তব্য হলো আসলেই বিষয়টি খারাপ কি না, তা যাচাই করে দেখা। যেহেতু ধূমপান ক্ষতিকর, তাই তাকে এই অভ্যাস পরিবর্তনের প্রচেষ্টা শুরু করতে হবে। আর সঙ্গী আপত্তি না তুললেও মন্দ কাজ তো এমনিতেই পরিত্যাজ্য।

যদি এমন হয়, সঙ্গীর আপত্তির বিষয়টি বৈধ; কিন্তু তা অপরজনের অধিকার হরণ করে, তবে আপাত দৃষ্টিতে ভালো কর্ম বিবেচিত হলেও সেটি পরিহার করা উচিত। ধরুন, স্ত্রী সারাক্ষণ তার বান্ধবীদের সঙ্গে ফোনে কথা বলতে বা চ্যাটিং করতে পছন্দ করেন; এমনকী স্বামী ঘরে এলেও। স্বামী এতে আপত্তি তুললেন। স্বাভাবিকভাবে বান্ধবীদের সাথে ফোনে কথা বলা অবৈধ নয়, কিন্তু সারাক্ষণ এই কাজে মগ্ন থাকলে স্বামীর অধিকারে আঁচড় পড়ে। স্বামীর মৌলিক অধিকার হলো—তিনি স্ত্রীর সাথে আনন্দঘন সময় কাটাবেন, খোশগল্প, হাসি-ঠাট্টা করবেন; কিন্তু স্ত্রী অন্যের সাথে সারাক্ষণ ব্যস্ত থাকলে স্বামী এই অধিকার থেকে বঞ্চিত হন। তাই এক্ষেত্রে স্ত্রীর কর্তব্য হলো নিজের বৈধ অভ্যাসটিকেও পরিবর্তন করে স্বামীর সময়কে সার্থক করে তোলা। স্বামীও যদি এরূপ কর্মে অভ্যস্ত হন- যা স্ত্রীর মৌলিক অধিকার হরণ করে, তবে তার জন্যও নিজের অভ্যাস পরিবর্তন করে ফেলা জরুরি।

কখনো যদি এমন হয় যে, সঙ্গীর আপত্তির বিষয়টি বৈধ কর্ম; কিন্তু তা উত্তম বা প্রশংসনীয় নয়, তবে দুজনকে আলোচনার ভিত্তিতে একটি যৌক্তিক সমাঝোতায় পৌঁছাতে হবে। এমতাবস্থায় ব্যক্তি যদি শুধু সঙ্গীর পছন্দকে সম্মান করে নিজের অভ্যাসকে পরিবর্তন করেন, তবে অবশ্যই তা প্রশংসনীয় কাজ। ধরুন, স্বামী জোরে জোরে নাক ডেকে ঘুমাতে পছন্দ করেন কিংবা উচ্চৈঃস্বরে মানুষের সঙ্গে কথা বলেন; এটা স্ত্রীর অপছন্দ। এমতাবস্থায় কাজটি বৈধ হলেও স্ত্রীর পছন্দকে গুরুত্ব দিয়ে নিজের অভ্যাসকে পরিবর্তন করা জরুরি।
এর বাইরে সঙ্গীর অন্যান্য পছন্দের বিষয়গুলোকেও পরস্পরের সম্মান করা উচিত। যেমন : স্বামী আলু ভর্তা পছন্দ করেন, অন্যদিকে স্ত্রীর পছন্দ শাক। একজন সাদা রং পছন্দ করেন, তো অন্যজন গোলাপি। একজন গল্প করতে পছন্দ করেন, অন্যজন চুপ থাকতে। এই ধরনের বিষয়গুলোতে পরস্পরকে স্বাধীনতা দেওয়া উচিত। একই সঙ্গে এই স্বাধীনতা যেন অন্যের বিরক্তির কারণ না হয়, সেদিকেও খেয়াল রাখা সমান গুরুত্বপূর্ণ।

এগুলোর বাইরেও কিছু অর্থনৈতিক, সামাজিক ও পারিবারিক বিষয় থাকে; যেগুলোতে সাধারণত মতপার্থক্য তৈরি হয় এবং পাওয়া না-পাওয়ার প্রশ্ন ওঠে। এসব ক্ষেত্রেও সমঝোতা ও মানিয়ে নেওয়ার মানসিকতা থাকা আবশ্যক। নয়তো দাম্পত্য কলহ অনিবার্য হয়ে পড়ে। দুজনেই যদি সংশোধনের মানসিকতা লালন করে একগুঁয়েমি মনোভাব পরিহার করেন, তবে অবশ্যই তারা পারস্পরিক বোঝাপড়ার ভিত্তিতে একটি সুন্দর ও সন্তোষজনক সমঝোতায় পৌঁছাতে পারবেন।

যেকোনো বৈধ কাজে স্ত্রীকে বাধ্য করার অধিকার স্বামীর রয়েছে। কিন্তু মনে রাখতে হবে- আপসে ও স্বতঃস্ফূর্তভাবে যা হয়, বাধ্য করার মাধ্যমে তা অর্জন করা অসাধ্য। এজন্য এমন পদক্ষেপ গ্রহণ করা উচিত, যার মাধ্যমে সঙ্গী নিজে থেকেই পরিবর্তনের প্রয়োজনীয়তা উপলব্ধি করেন।

অল্পে তুষ্টি : 
বিবাহের পূর্বে কিংবা পরে আমরা জীবনসঙ্গীকে নিয়ে অনেকটা আকাশকুসুম কল্পনায় বিভোর থাকি। সিনেমা ও নাটকে যেমনটা দেখে অভ্যস্ত, বাস্তব জীবনের সঙ্গীর ব্যাপারেও ঠিক তেমনটাই আশা করি। স্ত্রীর ব্যাপারে আমাদের প্রত্যাশা থাকে আকাশসম। স্বপ্নের রানি হবে পরির মতো সুন্দর, কথায় ছড়াবে মিষ্টতা, মুক্তো ঝরে পড়বে তার হাসিতে। পুরুষ আশা করে, তার স্ত্রী হবে খুবই পর্দানশীন, জ্ঞান-বুদ্ধিতে পণ্ডিতসম, কাজে-কর্মে পাকা এবং রান্নায় সবার সেরা। আর পরিবার ধনী হলে তো কোনো কথাই নেই। বিস্তর সম্পদের ভাগ পাওয়া যাবে স্ত্রীর বরাতে। এসবই নীচু মনের পরিচায়ক এবং আত্মমর্যাদাহীনতার চূড়ান্ত দৃষ্টান্ত ।

নারীদের মনেও স্বামীর ব্যাপারে প্রত্যাশা থাকে আকাশচুম্বী। তারা সিনেমার নায়ক বা সেলিব্রেটিদের সাথে স্বামীকে মেলানোর চেষ্টা করে। কামনা করে— স্বামী হবে সুদর্শন, ভদ্র ও চনমনে। উচ্চপদের চাকরি থাকবে তার, থাকবে যথেষ্ট অর্থকড়িও। চরিত্রবান ও ঈমানদার হলে আরও ভালো।
কেউ কেউ তো এককাঠি বেশি সরেস। স্বামী দুর্নীতিগ্রস্ত হলেও তাদের সমস্যা নেই। স্বামী তাদের সারাক্ষণ সময় দেবে, তাদের নিয়ে নিয়মিত ঘুরতে যাবে, শপিং করে দেবে চাহিদা ও পছন্দমাফিক। শ্বশুর-শাশুড়ির ঝামেলা থাকবে না। থাকবে না কোনো আত্মীয়স্বজনের আসা-যাওয়াও।

এত সব কল্পনার ভিড়ে তারা ভুলেই যায়, জীবনসঙ্গী একজন মানুষ। আর মানুষের পক্ষে একসাথে এতগুলো গুণের অধিকারী হওয়া প্রায় অসম্ভব। দুনিয়ায় আল্লাহ তায়ালা একেক মানুষকে একেক গুণ দিয়েছেন, কিন্তু কাউকেই সর্বেসর্বা করেননি। তাই একজন মানুষের পক্ষে সব গুণে গুণান্বিত হওয়া কল্পনাবিলাস বই অন্য কিছু নয়। আর গল্প-উপন্যাস বা নাটক সিনেমায় যা দেখানো হয়, তা নেহায়েতই লেখক ও পরিচালকের কল্পনার প্রতিফলন। পর্দার নায়ক-নায়িকারাও বাস্তব জীবনে নায়ক-নায়িকা নয়। কিন্তু মানুষ কল্পনার ফানুস উড়িয়ে ভাবে—যদি সিনেপর্দার মতো জীবন হতো তার!

দুনিয়ার এই বাস্তবতা মেনে নিয়ে আমাদের উচিত সঙ্গীর ব্যাপারে অল্পে তুষ্ট থাকার অভ্যাস গড়ে তোলা। একজন প্রকৃত মানুষ হিসেবে যে সমস্ত মৌলিক গুণের অধিকারী হওয়া প্রয়োজন, সেগুলোর দিকে খেয়াল রাখা। নিজের ও সঙ্গীর মাঝে কোনো দিকে ঘাটতি থেকে গেলে তা পূরণে পরস্পরকে সহযোগিতা করা। মনে রাখতে হবে, দুনিয়াতে মানুষের চাওয়া কখনো ফুরাবে না। যত পাবে, ততই চাইবে। এই জন্য সবার আগে নিজের সীমাহীন চাহিদার মুখে লাগাম টানতে হবে। দমন করতে হবে প্রবৃত্তির তাড়নাকে।

দম্পতির উচিত, সঙ্গীর উত্তম গুণগুলো খুঁজে নেওয়া এবং সেগুলোকে সামনে রেখে ঘাটতিগুলোকে এড়িয়ে চলা। সুযোগ থাকলে ঘাটতি পূরণের চেষ্টা করা, না থাকলে বাস্তবতাকে মেনে নিয়ে সেটাকে উপভোগ করতে শেখা কিংবা ধৈর্যধারণ করা। একই সঙ্গে নিজের ঘাটতিগুলোকেও বিবেচনায় রাখা। মনে এই উপলব্ধি নিয়ে আসা—শুধু সঙ্গীর মাঝেই ঘাটতি নেই; আমার মধ্যেও অনেক ঘাটতি রয়েছে। তাহলে অল্পে তুষ্ট থাকা সহজ হবে। এই ব্যাপারে রাসূল (সাঃ) আমাদের একটি চমৎকার দুআ শিখিয়েছেন—

اللهم اجعلني شكورا واجعلني صبورا واجعلني في عيني صغيرا وفي أعين الناس كبيرا

'হে আল্লাহ! আমাকে সবরকারী বানাও; আমাকে শুকরিয়াকারী বানাও; আমাকে আমার চোখে ছোটো বানাও; মানুষের চোখে আমাকে বড়ো বানাও।' (মাজমাউজ জাওয়াইদ : ১৭৪১২)

বিশ্বাস:

দাম্পত্যজীবন সুখময় ও স্থায়ী হওয়ার জন্য বিশ্বাস অন্যতম প্রধান অনুষঙ্গ। পরস্পরের প্রতি বিশ্বাস ব্যতীত দাম্পত্যবন্ধন দৃঢ় হতে পারে না। সঙ্গীর প্রতি বিশ্বাস মনকে প্রশান্ত ও নির্ভার রাখে, উদ্বুদ্ধ করে সম্মান মর্যাদা ও ভালোবাসার চাদরে সঙ্গীকে জড়িয়ে রাখতে। একই সঙ্গে ব্যক্তি যখন বোঝে—বিপরীত সঙ্গীও তাকে বিশ্বাস করছে, তখন তার মনে তৈরি হয় আত্মমর্যাদার অনুভূতি। অন্যদিকে অবিশ্বাস দাম্পত্য সুখকে চিরতরে ধ্বংস করে দেয়। নষ্ট করে দেয় যাবতীয় মানবিক প্রশান্তি। সুতরাং দাম্পত্য সুখ বজায় রাখার জন্য পারস্পরিক বিশ্বাস অর্জন ও রক্ষায় স্বামী-স্ত্রী উভয়েরই সচেতন হওয়া অত্যন্ত জরুরি।

প্রত্যেক দম্পতির উচিত এমন কর্মনীতি গ্রহণ করা, যাতে বিপরীত সঙ্গীর মনে নিজের ব্যাপারে দৃঢ় বিশ্বাস জন্ম নেয়। দাম্পত্য সম্পর্ক এমন, যেখানে সঙ্গীর গোপন বলতে কিছুই থাকে না। সবকিছুই আস্তে আস্তে বিপরীতজনের নিকট প্রকাশিত হয়। তাই সঙ্গীর বিশ্বাস পেতে হলে শুধু বাইরে পরিপাটি হয়ে লাভ নেই; বরং ভালো হতে হবে ভেতর থেকে। চরিত্র ও অভ্যাসে পরিবর্তন আনতে হবে। স্বামী বা স্ত্রী যখন বুঝবে—তার জীবনসঙ্গী সত্যি সত্যিই ভালো, তখন সে মন থেকে এমন দৃঢ়ভাবে বিশ্বাস করবে, যার ভিত্তি ভাঙা প্রায় দুঃসাধ্য। এর বিপরীতটা হলে আবার সঙ্গীর মন থেকে যাবতীয় বিশ্বাস ও আস্থা উবে যাবে।

উম্মুল মুমিনিন খাদিজা (রা.)-এর সহায়-সম্পত্তি ছিল অঢেল। এই পুরো সম্পদ তিনি তুলে দিয়েছিলেন স্বামী মুহাম্মাদ (সাঃ) এর হাতে। কারণ, তিনি বিশ্বাস করতেন, রাসূল (সাঃ) কখনো বিপথে এই সম্পদ খরচ করবেন না। নবিজি যখন নবুয়তপ্রাপ্তির ঘোষণা দেন, তখন কোনো প্রশ্ন ছাড়াই তাঁর প্রতি ঈমান আনেন খাদিজা (রা.)। স্বয়ং রাসূলকেই তিনি সান্ত্বনা দেন, আশ্বস্ত করেন স্বামীর সচ্চরিত্রের সাক্ষ্য দিয়ে। তিনি বিশ্বাস করতেন— তাঁর স্বামীর যে চরিত্র, তা কেবল নবির সাথেই মানানসই।

ভালোবাসা : 
ভালোবাসাকে কোনো শব্দমালায় সংজ্ঞায়িত করা যায় না। কোনো নিয়মের ফ্রেমেও বাঁধা যায় না তাকে। এটি একান্ত উপলব্ধির বিষয়।
স্বামী-স্ত্রীর মাধুর্যময় সম্পর্কের মূল চালিকাশক্তি এই ভালোবাসা সম্পর্কের মাঝে যখন কোনো ভালোবাসা থাকে না, তখন সেটি পরিণত হয় যান্ত্রিক। অভ্যাসে। বিপরীতে দাম্পত্যজীবনে ভালোবাসার পবিত্র বাতাস প্রবাহিত হলে তাতে আর কোনো কিছুরই দরকার হয় না। পাওয়া না-পাওয়ার বেদনা। সেখানে তুচ্ছ বলে বিবেচিত হয়। ধনীর দুলালি স্বামীর প্রেমে ভাঙা ঘরেও খুঁজে নেয় স্বপ্নের ঠিকানা। রাজপুত্র স্ত্রীর প্রেমে মশগুল হয়ে ছেড়ে দেয় রাজত্বের উত্তরাধিকার। দাম্পত্যজীবনকে সার্থক করতে এমন নিখাদ ও অকৃত্রিম ভালোবাসার বিকল্প নেই।

স্বামী-স্ত্রীর মাঝে ভালোবাসার সম্পর্ক হবে চোখ আর হাতের মতো। হাত ব্যথা পেলে চোখ দিয়ে অশ্রু ঝরে, আর চোখ দিয়ে অশ্রু ঝরলে হাত সেটা মুছে দেয়। স্বামী-স্ত্রী পরস্পরকে মন থেকে ভালোবাসতে হবে এবং তা প্রকাশও করতে হবে দ্বিধাহীনচিত্তে। অনেক স্বামী আছেন যারা স্ত্রীদের ভালোবাসে ঠিকই, কিন্তু কখনোই তা মুখে প্রকাশ করেন না। এতে কোনো কোনো স্ত্রী ভাবে—স্বামী বুঝি ভালোই বাসে না তাকে। ফলে মনে মনে সে কষ্ট পায়। নারীদের মনস্তত্ত্ব এমন যে, তারা স্বামীর কাছ থেকে ভালোবাসার বহিঃপ্রকাশ দেখতে চান। খুনসুটি করতে পছন্দ করেন। রোমান্স কামনা করেন। কিন্তু স্বামী যখন এসব করেন না, স্ত্রী ভেবে নেন— জীবনসঙ্গী তাকে ভালোই বাসছেন না। এই জন্য স্বামীর উচিত, স্ত্রীদের সাথে বসে মন খুলে কথা বলা। স্বামীর পক্ষ থেকে ছোট্ট একটু প্রশংসা কিংবা কোনো আকস্মিক উপহারই স্ত্রীর জন্য হয়ে উঠতে পারে অঢেল সুখের উৎস।

অন্যদিকে পুরুষরা স্ত্রীর থেকে আশা করেন— একাগ্রতা, আগ্রহ, সম্মান, আনুগত্য ও আবেদনময়ী উপস্থাপন। স্ত্রীর থেকে এসব না পেলে স্বামী ভাবেন, স্ত্রী তাকে ভালোবাসেন না কিংবা উপেক্ষা করছেন। এই জন্য স্ত্রীর কর্তব্য, স্বামীকে মন থেকে ভালোবাসার পাশাপাশি তার বহিঃপ্রকাশ হিসেবে উপরিউক্ত কাজগুলো সম্পাদন করা। রাসূল (সাঃ) একজন আদর্শ স্ত্রীর কাজ সম্পর্কে বলেন

'শ্রেষ্ঠ রমণী সেই, যার প্রতি তার স্বামী দৃষ্টিপাত করলে সে তাকে খুশি করে দেয়, কোনো আদেশ করলে তা পালন করে এবং তার জীবন ও সম্পদে স্বামীর অপছন্দনীয় বিরুদ্ধাচরণ করে না।' (নাসায়ি : ৩২৩১)

পরস্পরকে গুরুত্ব প্রদান:

প্রতিটি মানুষেরই ব্যক্তিত্ববোধ রয়েছে। মানুষমাত্রই চায় আপনজন তার ব্যক্তিত্ববোধ রক্ষা করে চলুক, তাকে গুরুত্ব দিক। দাম্পত্য সঙ্গী সবচেয়ে কাছের মানুষ। তাই সঙ্গীর ব্যক্তিত্ব রক্ষার গুরুদায়িত্ব তার ওপরই বর্তায়। সবচেয়ে কাছের মানুষের নিকটই যখন কেউ গুরুত্ব পায় না, তখন নিজেকে সে খুবই অসহায় বোধ করে। আস্তে আস্তে তার ভেতর হীনম্মন্যতা তৈরি হয় এবং ক্রমান্বয়ে সে ঝুঁকে। পড়ে দায়িত্বজ্ঞানহীন আচরণের দিকে। এই জন্য দম্পতির উচিত পরস্পরের ব্যক্তিত্ব, কথা, চিন্তা ও অবদানকে গুরুত্ব দেওয়া। সঙ্গীর কোনো বিষয়কে তাচ্ছিল্য বা বালখিল্য না ভাবা। অন্যের কাছে সঙ্গীকে মর্যাদার সাথে পরিচয় করিয়ে দেওয়া।

রাসূল (সাঃ) তাঁর স্ত্রীগণের ব্যক্তিত্বকে খুবই গুরুত্ব দিতেন। মানুষের সামনে তাঁদের পরিচয় করিয়ে দিতেন যথাযথ মর্যাদার সাথে। রাসূল (সাঃ) - এর একজন ইরানি প্রতিবেশী ছিল, যে খুব ভালো রান্না করতে পারত। একদিন সে রাসূলুল্লাহ (সাঃ) -এর জন্য ইরানি খাবার তৈরি করে তাঁকে দাওয়াত করতে লোক পাঠাল। নবিজি তখন আয়িশা (রা.)-এর ঘরে ছিলেন। তাই আয়িশা (রা.)-এর দিকে ইশারা করে বললেন—'এই দাওয়াতে কি আয়িশাও আছে?' লোকটি বলল- 'না।' রাসূলুল্লাহ (সাঃ) বললেন—'(তাহলে আমিও) না।' লোকটি চলে গেল। এরপর সে পুনরায় নবিজিকে দাওয়াত করতে এলো। রাসূলুল্লাহ (সাঃ) বললেন—'সেও কি?' লোকটি এবার বলল-'হ্যাঁ।' এবার নবিজি দাওয়াত কবুল করলেন এবং দুজনে মিলে ইরানি খাবার উপভোগ করলেন।(মুসলিম: ৫৪৩৩)

এই ঘটনায় বোঝা যায়—স্ত্রীকে রাসূল (সাঃ) কত বেশি গুরুত্ব দিতেন। আয়িশা (রা.)-এর হয়তো নতুন বা বিদেশি খাবারের প্রতি বিশেষ দুর্বলতা ছিল, যেমনটি মানুষের মধ্যে স্বাভাবিকভাবেই থাকে। রাসূল (সাঃ) যদি একাই বিদেশি খাবারের দাওয়াত গ্রহণ করতেন, তাহলে হয়তো আয়িশা (রা.)-এর মনে একটা সুপ্ত আফসোস থেকে যেত। এজন্য তিনি স্ত্রীকে সাথে নিয়েই দাওয়াত গ্রহণে অনড় রইলেন। অনেকটা এমন—'খেলে স্ত্রীকে নিয়েই খাব, না খেলে কেউ-ই খাব না। এর মাধ্যমে মেজবানও বুঝে নিলেন, রাসূল (সাঃ) এর নিকট তাঁর স্ত্রীর গুরুত্ব কত বেশি! ফলে তারাও পরবর্তী সময়ে ঠিক করে নেবে, উম্মুল মুমিনিনকে কত বেশি মর্যাদা দেওয়া উচিত।

সঙ্গীর মানসিক অবস্থা বোঝা: 

উপভোগ্য দাম্পত্য সম্পর্ক লাভের জন্য সঙ্গীর মানসিক অবস্থা বোঝা অপরিহার্য। মানব মন সব সময় এক থাকে না। সব সময় সবকিছু ভালোও লাগে না। একই কাজ কখনো ভালো লাগে, আবার কখনো বিরক্তিকর ঠেকে। এর কারণ হলো—মানসিক অবস্থার তারতম্য। এই জন্য স্বামী-স্ত্রীর উচিত, তার সঙ্গীর মানসিক অবস্থার দিকে খেয়াল রাখা। সঙ্গী যখন দুশ্চিন্তাগ্রস্ত, রাগান্বিত কিংবা বিষাদগ্রস্ত থাকে, তখন তার কাছে রোমান্টিক কথা বলা কিংবা মধুর আচরণ প্রত্যাশা করা বোকামি। এতে সঙ্গীর বিরক্তি ও রাগ আরও বেড়ে যায়।

একইভাবে আনন্দঘন মুহূর্তে হতাশামূলক কথা বলাও একধরনের অপরিণামদর্শিতা। এতে সঙ্গীর মনে বিরূপ প্রভাব পড়ে এবং সে স্বপ্ন দেখতে ভয় পায়। যদি সঙ্গীর মানসিকতাই হয় নেতিবাচক, তাহলে সবার আগে তার মানসিক অবস্থা পরিবর্তনের চেষ্টা করা কর্তব্য। প্রয়োজনে বিশেষজ্ঞ মানসিক চিকিৎসকের পরামর্শ নেওয়া যেতে পারে।

নারী-পুরুষ দুজন দুই প্রকৃতির। নারীরা চায় সবকিছু শেয়ার করতে বেশি বেশি কথা বলতে এবং আবেগ ও উচ্ছ্বাসের সর্বোচ্চ প্রকাশ ঘটাতে। অন্যদিকে পুরুষরা চায় চুপচাপ থাকতে, গোপনীয়তা রক্ষা করতে এবং সমস্যা চেপে রাখতে। অতি আবেগ ও উচ্ছ্বাস প্রকাশ করাকে তারা অনেক সময় ব্যক্তিত্বের সংকট বলে মনে করে। নারীদের মন খারাপ হলে তারা চায়, কেউ তার সাথে নরম স্বরে কথা বলুক, মান ভাঙিয়ে হালকা করুক তাকে। অন্যদিকে পুরুষদের মন খারাপ হলে তারা পছন্দ করে চুপ থেকে সমাধান খুঁজতে। এ সময় অধিক কথাবার্তা তাদের কাছে বিরক্তিকর মনে হয়। কঠিন সময়ে একাকী থাকতেই তারা পছন্দ করে। এগুলো নারী পুরুষের স্বভাবজাত বৈশিষ্ট্য।

স্বামী-স্ত্রী উভয়ই যদি সঙ্গীর এই মানসিক অবস্থা বিবেচনায় নিয়ে আচরণ করে, প্রত্যাশা উপস্থাপন করে, তাহলে ভুল বোঝাবুঝির পরিমাণ কমে আসবে, ইনশাআল্লাহ।

বন্ধুত্বপূর্ণ সম্পর্ক:

দাম্পত্য সম্পর্ক এমন হওয়া উচিত, যেখানে উভয়ে উভয়ের নিকট যেকোনো কথা বা বিষয় শেয়ার করতে পারে নির্ভয়ে ও নিঃসংকোচে। এমন সম্পর্ক কখনোই কাম্য নয়, যেখানে একজন আরেকজনের 
নিকট প্রয়োজনীয় কথা বলতেও ভয় পায়। এ রকম দমবন্ধ পরিবেশে ভালোবাসা কখনো সৌরভ ছড়ায় না। সেখানে বিরাজ করে কেবলই মনিব দাসীর দাপ্তরিক আচরণ।

রাসূল (সাঃ) স্ত্রীদের সঙ্গে খুবই বন্ধুত্বপূর্ণ সম্পর্ক বজায় রাখতেন। তিনি এতটাই মিশুক ছিলেন যে, স্ত্রীরা তাঁর সাথে রাগের স্বরেও কথা বলতেন অনেক সময়। একদিন আবু বকর (রা.) উম্মুল মুমিনিন আয়িশা (রা.)-এর ঘরে গিয়ে দেখলেন—আয়িশা (রা.) নবিজির সাথে রাগতস্বরে নিজের ক্ষোভ ঝাড়ছেন! আর নবিজি চুপ করে শুনছেন। মেয়ের এমন আচরণে আবু বকর (রা.) অত্যন্ত ক্ষুব্ধ হলেন। মেয়েকে শাসিয়ে বললেন-'এত বড়ো স্পর্ধা তোমার! নবিজির সাথে রাগের স্বরে কথা বলছ!' এ কথা বলেই মেয়ের ওপর হাত তুলতে উদ্যত হলেন তিনি। এমন পরিস্থিতিতে রাসূল (সাঃ) দাঁড়িয়ে গেলেন বাবা-মেয়ের মাঝখানে। রাসূল (সাঃ) -কে রক্ষাকবচ হতে দেখে আবু বকর (রা.) নিজেকে সংবরণ করলেন এবং মেয়ের ওপর ক্ষোভ নিয়েই প্রস্থান করলেন। আবু বকর (রা.) চলে যাওয়ার পর নবিজি আয়িশা (রা.)-কে বললেন—'দেখেছ, কীভাবে লোকটার হাত থেকে তোমাকে বাঁচালাম!' নবিজির কথা শুনে আয়িশা (রা.) হেসে দিলেন। কারণ, নবিজি আবু বকর (রা.)-এর সম্বোধনে 'তোমার বাবা' না বলে লোকটা’ বলেছেন। যেহেতু আবু বকর (রা.) আয়িশা (রা.)-কে মারতে উদ্যত হয়েছিলেন, তাই আয়িশা (রা.)-কে খুশি করার জন্য নবিজি এই অপরিচিতবোধক শব্দ ব্যবহার করেন। অথচ এই আয়িশা (রা.)-ই কিছুক্ষণ আগে নবিজির ওপর রাগ ঝাড়ছিলেন।

কিছুক্ষণ পর আবু বকর (রা.) পুনরায় মেয়ের ঘরে এসে দেখলেন, আয়িশা (রা.) ও নবিজি হাসি-ঠাট্টা করছেন। তাঁদের এমন বন্ধুত্বপূর্ণ সম্পর্ক দেখে আবু বকর (রা.) মুগ্ধ হয়ে গেলেন। বললেন—'ইয়া রাসূলুল্লাহ! আপনাদের এই প্রশান্তির বলয়ে আমাকেও শামিল করুন; যেমনটা করেছিলেন কিছুক্ষণ আগের বিবাদে।' বন্ধুত্বপূর্ণ সম্পর্ক ছাড়া এমন প্রফুল্ল পরিবেশ কখনোই সম্ভব নয়।

অর্থবহ সময় দান: 

স্ত্রীদের সাথে সময় কাটানো খুবই গুরুত্বপূর্ণ। এটি ছাড়া পারস্পরিক বন্ধুত্ব গড়ে ওঠে না। বর্তমান প্রতিযোগিতাপূর্ণ বিশ্বে আমরা যেন যান্ত্রিক জীবনে প্রবেশ করেছি। সারাদিন কাজ নিয়েই পড়ে থাকি। রাতের বেলা বাসায় ফিরে বিছানায় শরীর এলিয়ে দিই। স্ত্রীদের সাথে কথা বলার কিংবা তাদের অনুভূতির দিকে মনোযোগ দেওয়ার ফুরসতই যেন আমাদের নেই। অথচ তথ্য-প্রযুক্তির এই যুগে আমরা চাইলেই কিন্তু পারি অফিসে বসেও স্ত্রীর খোঁজ নিতে। কাজের ফাঁকে তাকে ছোট্ট করে একটা ম্যাসেজ দিয়ে রাখতে। শত ব্যস্ততার মাঝেও তাকে ভালোবাসার কথা জানাতে।

রাসূল (সাঃ) প্রতিদিন সকালে স্ত্রীদের সাথে দেখা করতেন। তাঁদের খোঁজখবর নিতেন। সারাদিন রাষ্ট্রীয় ও নবুয়তি দায়িত্ব পালন শেষে আসরের পর আবার প্রত্যেক স্ত্রীর ঘরে যেতেন এবং তাঁদের সাথে আনন্দঘন সময় কাটাতেন। রাসূল (সাঃ) -এর স্ত্রী ছিলেন সর্বমোট ১১ জন। তাঁদের মধ্যে দুজন রাসূল (সাঃ) -এর জীবদ্দশাতেই মারা গিয়েছিলেন। বাকি নয়জন স্ত্রীর সাথে তিনি দিন ভাগ করে থাকতেন। এ ব্যাপারে কখনো অবিচার করতেন না। একজন স্ত্রী প্রতি নয় দিন পর নবিজির সাথে থাকার সুযোগ পেতেন। যদি নয় দিন পরপর তিনি স্ত্রীদের সাথে দেখা করতেন, তবে সেটা তাঁদের জন্য অনেক কষ্টকর হতো। তাই রাসূল (সাঃ) স্ত্রীদের সাথে প্রতিদিনই দুবার করে সাক্ষাৎ করতেন এবং উপভোগ্য সময় কাটাতেন। স্ত্রীরা তাই ভাবনে, রাসূল (সাঃ) তো সব সময় তাঁদের সাথেই আছেন।

সঙ্গিনীর কথা মনোযোগ দিয়ে শোনা:

আগেই বলেছি, নারীরা সাধারণত বলতে পছন্দ করে। তারা খুব করে চায়, কেউ তাদের কথা মনোযোগ দিয়ে শুনুক। এই জন্য স্বামীর উচিত, স্ত্রী কিছু বললে তা মনোযোগ দিয়ে শোনা এবং তার প্রশংসা করা; এমনকী তার কথা কম গুরুত্বপূর্ণ কিংবা গুরুত্বহীন হলেও। এতে স্ত্রীর মন হালকা হয় এবং পারস্পরিক ভালোবাসা বৃদ্ধি পায়। স্ত্রী যদি বাচাল প্রকৃতির হয়, তবে অন্য সময়ে উত্তম উপায়ে তাকে সংশোধনের প্রচেষ্টা চালিয়ে যেতে হবে।

বিনোদন ও রোমান্টিসিজম:

জমিনে পানির যেমন প্রয়োজন, দাম্পত্য সম্পর্কে বিনোদন ও রোমান্টিকতা তেমনই প্রয়োজন। বিনোদন ছাড়া দাম্পত্য সম্পর্ক শুষ্ক মরুভূমির রূপ ধারণ করে। সেখানে ফলে না কোনো সবুজ তরু কিংবা উপকারী ফসল। বিনোদনের সাথে স্ত্রীর মানসিক স্বাস্থ্যের গুরুত্বপূর্ণ সম্পর্ক রয়েছে। এজন্য স্ত্রীর ভরণ-পোষণ যেমন স্বামীর দায়িত্ব, তেমনই তার মানসিক স্বাস্থ্যের প্রতি খেয়াল রাখাও স্বামীর একান্ত কর্তব্য। শরিয়াহর নির্ধারিত সীমারেখার মধ্যে থেকেই যতদূর সম্ভব বিনোদন গ্রহণ করা উচিত।

যেমন: স্ত্রী কোনো বৈধ কাজ করতে পছন্দ করলে তাকে সে কাজ করতে সুযোগ করে দেওয়া। প্রতিদিন কিছু সময় তার সাথে হাসি-ঠাট্টা ও নির্জনে বৈধ খেলাধুলা করা। তাকে নিয়ে বাড়ির ছাদে বা ঘরের আঙিনায় পায়চারি করা। সমুদ্রসৈকত, চিড়িয়াখানা, জাদুঘর বা কোনো দর্শনীয় স্থানে নিয়ে যাওয়া। সামর্থ্য থাকলে উমরা বা বিদেশ ভ্রমণের সঙ্গী করা।

নবি (সাঃ) স্ত্রীদের সাথে নিয়মিত গল্প-কৌতুক ও খেলাধুলা করতেন। স্ত্রীর কাছে যাওয়ার পূর্বে সুগন্ধি ব্যবহার করতেন। রাসূল (সাঃ) অনেক সময় আয়িশা (রা.)-এর সাথে হেলান দিয়ে দাঁড়াতেন। দুজনে পাশাপাশি দাঁড়িয়ে গল্প করতেন এবং খুনসুটি করতেন। আয়িশা (রা.) যে মশক পানি পান করতেন, রাসূল (সাঃ)  ঠিক সেই মশকের একই স্থানে ঠোঁট লাগিয়ে পানি পান করতেন। আয়িশা (রা.) বর্ণনা করেন

‘এক সফরে আমি রাসূলুল্লাহ (সাঃ) -এর সঙ্গে ছিলাম। তখন আমি কিশোরী। রাসূল (সাঃ) সঙ্গীদের বললেন—“তোমরা এগিয়ে যাও।” অতঃপর তিনি আমাকে বললেন-“এসো দৌড় প্রতিযোগিতা করি।” আমি তাঁর সঙ্গে দৌড় প্রতিযোগিতা করলাম এবং দৌড়ে তাঁর চেয়ে এগিয়ে গেলাম। পরবর্তী সময়ে আমি যখন কিছুটা মোটা হয়ে গেলাম, তখন কোনো এক রাতে রাসূল (সাঃ) -এর সাথে আবারও দৌড় প্রতিযোগিতা করলাম। কিন্তু এবার তিনি বিজয়ী হয়ে আমাকে বললেন—“আয়িশা, ওই দিনের সমান করে নিলাম।”' (আবু দাউদ : ২৫৭৮)

অপর একটি বর্ণনায় আয়িশা (রা.) বলেন-

‘ঈদের দিনে হাবশি লোকেরা ঢাল ও বর্শা নিয়ে খেলা করত। আমি রাসূলুল্লাহ (সাঃ) -কে বলেছিলাম কিংবা তিনিই আমাকে বলেছিলেন—“তুমি কি দেখতে আগ্রহী?” আমি বললাম-“হ্যাঁ।” তারপর তিনি আমাকে তাঁর পেছনে দাঁড় করালেন। আমার গাল তাঁর গালের ওপর ছিল। তিনি বলছিলেন—“হে বনু আরফিদা! চালিয়ে যাও।” যখন আমি ক্লান্ত হয়ে পড়লাম, তিনি আমাকে বললেন—“যথেষ্ট হয়েছে?” বললাম-“হ্যাঁ।” তিনি বললেন “এখন যাও।” অর্থাৎ, একসময় আমি নিজেই ধৈর্য হারিয়ে ফেললাম এবং সেখান থেকে চলে যেতে চাইলাম, কিন্তু রাসূল (সাঃ)  ধৈর্যহারা হলেন না।' (বুখারি : ২৯০৬)

পারস্পরিক সহযোগিতা স্বামী-স্ত্রীর পারস্পরিক কাজে সহায়তার চর্চা সম্পর্কের মাঝে আস্থা ও সহমর্মিতা তৈরি করে। বৈবাহিক জীবনের প্রথম দিকে স্বামীর তুলনায় স্ত্রীর ত্যাগটাই বেশি থাকে। কারণ, বিয়ের পর একটি মেয়ে সবকিছু ছেড়ে নতুন একটি পরিবারে যোগ দেয়। সম্পূর্ণ নতুন এক পরিবেশে খাপ খাইয়ে নেয় নিজেকে। বিপরীতে স্বামীকে প্রায় কিছুই ছাড়তে হয় না। না পরিবার, না আত্মীয়স্বজন। তাই নতুন পরিবেশে মানিয়ে নেওয়ার ক্ষেত্রে স্ত্রীকে সহযোগিতা করা স্বামীর কর্তব্য।

এ ছাড়াও তারা সন্তান লালন-পালনের প্রধান দায়িত্ব পালনের পাশাপাশি সারাদিন সাংসারিক কাজে ব্যস্ত থাকে। পুরো সংসার তদারকি করে। খেয়াল রাখে কার কী প্রয়োজন। কোনো সাপ্তাহিক ছুটিও তাদের থাকে না। একটানা কাজ করে যেতে হয় জীবনভর। স্বামীর উচিত—যত দূর পারা যায়, স্ত্রীকে সাংসারিক কাজে সাহায্য করা। সামর্থ্য থাকলে কাজের লোকের ব্যবস্থা করা। বাড়ি ফিরে অহেতুক টিভির স্ক্রিন কিংবা মোবাইলে ব্যস্ত না থেকে স্ত্রীর সাথে গল্প করতে করতেও কাজে সহযোগিতা করা যায় কিংবা বাচ্চাদের দেখে রাখা, তাদের পড়ানো যায়। এগুলো রাসূল (সাঃ) -এর সুন্নত।

আল্লাহর রাসূল (সাঃ) যতটুকু সময় ঘরে থাকতেন, স্ত্রীদেরকে ঘরের কাজে ও রান্নাবান্নায় সহযোগিতা করতেন। আসওয়াদ (রা.) বর্ণনা করেন।

‘একবার আয়িশা (রা.)-কে জিজ্ঞাসা করা হলো-

“রাসূল (সাঃ) ঘরে থাকাকালে কী করতেন?" জবাবে আয়িশা (রা.) বললেন “তিনি স্ত্রীদের সাংসারিক কাজে সহযোগিতা করতেন। আর যখন নামাজের সময় হতো, নামাজে যেতেন।' (বুখারি : ৬৭৬)

আয়িশা (রা.) আরও বলেন-

'রাসূল (সাঃ) জুতা ঠিক করতেন, কাপড় সেলাই করতেন এবং তোমরা যেমন ঘরে কাজ করো, তেমনই কাজ করতেন।' (মুসনাদে আহমদ : ২৫৩৮০)

কঠিন সময়ে পাশে দাঁড়ানো: 

জীবনে উত্থান-পতন খুবই স্বাভাবিক একটা ব্যাপার। শারীরিক-অর্থনৈতিকসহ বিভিন্ন দিক থেকে সংসারে কঠিন সময় আসতে পারে। হতে পারে স্ত্রী অসুস্থ কিংবা স্বামীর চাকরি-ব্যবসায় বা কৃষিক্ষেত্রে চরম ধস। সঙ্গীর এই কঠিন সময়ে পাশে থাকা স্বামী-স্ত্রীর জন্য খুবই গুরুত্বপূর্ণ। কথায় আছে, বিপদেই বন্ধু চেনা যায়। দাম্পত্য সঙ্গীর কঠিন সময়ে যদি অপরজন চলে যায় বা পাশে না থাকে, তবে এর চেয়ে অকৃতজ্ঞতা আর হতে পারে না। রাসূল (সাঃ) এর কঠিন দুর্দিনে তাঁর পবিত্র স্ত্রী খাদিজা (রা.) সার্বিক দিক থেকে পাশে ছিলেন। অর্থ দিয়ে, সময় দিয়ে; এমনকী শ্রম দিয়েও তাঁর পাশে ছায়ার মতো ছিলেন। রাসূল (সাঃ) নিজেই তাঁর সাক্ষ্য দিয়েছেন। তিনি বলেন

‘আল্লাহ তায়ালা আমাকে তাঁর চেয়ে উত্তম কাউকে বিকল্প হিসেবে দেননি। যখন সবাই আমাকে মিথ্যাবাদী বলেছে, তখন সে বলেছে সত্যবাদী। যখন সবাই আমাকে বঞ্চিত করেছে, তখন সে আমাকে অর্থ দিয়ে সাহায্য করেছে। আর তাঁর মাধ্যমেই আল্লাহ আমাকে সন্তান দান করেছেন।' (মুসলিম: ২৪৩৭)

রাসূল (সাঃ) এর মেয়ে জয়নাব (রা.) ইসলাম গ্রহণ করলেও স্বামীর ভালোবাসায় মক্কাতেই ছিলেন। তাঁর স্বামী আবুল আস ইবনে রাবি' তখনও ইসলাম গ্রহণ করেননি। তবে তিনি ইসলামের বিরোধিতাও করতেন না। বদর যুদ্ধের সময় আবুল আস মুসলিম বাহিনীর হাতে বন্দি হন। এই খবর শুনে জয়নাব (রা.) স্বামীর মুক্তিপণ হিসেবে নিজের গলার হার মদিনায় পাঠিয়ে দেন। হারটি জয়নাব (রা.)-এর বিয়ের সময় তাঁর মা খাদিজা (রা.) নিজ গলা থেকে খুলে উপহার দিয়েছিলেন। রাসূল (সাঃ) এই হার দেখে নিজেকে নিয়ন্ত্রণে রাখতে পারলেন না। অশ্রুতে ভরে উঠল তাঁর চোখ। তিনি সাহাবিদের বললেন- 
তোমরা যদি রাজি থাকো, তাহলে এ হার ফিরিয়ে দাও এবং বন্দিকে মুক্তিপণ ব্যতীতই মুক্ত করে দাও।'

এই ঘটনা থেকে স্পষ্ট হয়, নবিজির মেয়ে তাঁর স্বামীকে কতটা ভালোবাসতেন। পরলোকগত মায়ের শেষ স্মৃতি, নিজের গলার হার সঁপে দিয়েছেন স্বামীর মুক্তির জন্য। স্বামীর দুর্দিনে ও কঠিন সময়ে পাশে থাকার জন্য কিয়ামত পর্যন্ত তিনি স্মরণীয় হয়ে থাকবেন।

প্রশংসা করা: 

নিজের প্রশংসা শুনতে কার না ভালো লাগে? সেই প্রশংসা যদি আসে একান্ত প্রিয়জনের মুখ থেকে, তাহলে আর খুশির অন্ত থাকে না । স্বামী-স্ত্রীর উচিত পরস্পরের ভালো গুণ, কাজ, পছন্দ, সৌন্দর্য, রান্না ইত্যাদি নিয়ে প্রশংসা করা। এতে দম্পতিযুগল নিজের ও সঙ্গীর ব্যাপারে আস্থাশীল হয়। নয়তো সে ভাবে, বিপরীতজন তাকে নিয়ে খুশি নয়। তাই তার মাঝে হীনম্মন্যতা কাজ করে। এজন্য স্ত্রীর প্রশংসায় কৌশলে মিথ্যা বলাকেও জায়েজ করেছে ইসলাম। রাসূল (সাঃ) বলেন
‘তিন ক্ষেত্র ছাড়া মিথ্যা বলা বৈধ নয়—স্ত্রীকে সন্তুষ্ট করার জন্য মিথ্যা বলা, যুদ্ধক্ষেত্রে মিথ্যা বলা এবং মানুষের মধ্যে আপস মীমাংসার জন্য মিথ্যা বলা।' (আবু দাউদ : ৪৯২১)

রাসূল (সাঃ) তাঁর স্ত্রীদের প্রশংসা করতেন। আয়িশা (রা.) বর্ণনা করেন-

'আমি রাসূল (সাঃ) এর স্ত্রীগণের মধ্য থেকে খাদিজা (রা.)-এর চেয়ে অন্য কোনো স্ত্রীর প্রতি অধিক হিংসা করিনি। কারণ, রাসূল (সাঃ) প্রায়ই তাঁর কথা স্মরণ করতেন এবং তাঁর প্রশংসা করতেন।' (বুখারি : ৩৮১৮)

স্ত্রীর কোনো গুণ বা রূপের প্রশংসা করে তাকে আদুরে নামে ডাকা যেতে পারে। এটা বিশ্বনবির সুন্নাহ। তিনি স্ত্রীদের বিভিন্ন আদুরে নামে ডাকতেন। আয়িশা (রা.)-কে আদর করে ডাকতেন 'হুমায়রা'। হুমায়রা অর্থ-সুন্দর চিবুকের অধিকারিণী বা লালচে চেহারার অধিকারিণী। আম্মাজান আয়িশা (রা.) নবিজির ভালোবাসা ও প্রশংসায় কবিতা লিখেছিলেন—

‘আমার একটি সূর্য আছে, আকাশেরও একটি সূর্য আমার সূর্য আকাশের সূর্যের চেয়ে উত্তম। কেননা, পৃথিবীর সূর্য ফজরের পর উদিত হয় আমার সূর্য উদিত হয় এশার পর। (আর-রাহিকুল মাখতুম)

ইসলামি সীমার মধ্যে থাকা: 

দাম্পত্যজীবনকে উপভোগ্য করার জন্য শরিয়াহসম্মত অনেক মাধ্যম ও উপায়-উপকরণ রয়েছে। সুনির্দিষ্ট কিছু সীমারেখা ছাড়া সমগ্র পৃথিবী আমাদের জন্য উপভোগ্য। তবে খেয়াল রাখতে হবে, আমরা যেন বাড়াবাড়ি করে না ফেলি। অতিরিক্ত কোনো কিছুই ভালো নয়। ক্ষণিকের আনন্দ পাওয়ার জন্য এমন কোনো কাজ করা যাবে না, যা পরকালীন মুক্তির পথে বাধা হয়ে দাঁড়ায়। প্রিয় মানুষটিকে খুশি করার জন্য আমরা গল্পগুজব, খুনসুটি করব; কিন্তু কখনো মাত্রা ছাড়িয়ে যাব না। হালালের সীমার মধ্যে থেকেই দাম্পত্যজীবনকে উপভোগ করব। মহান আল্লাহ বলেন-

‘আর যে ব্যক্তি আল্লাহ ও তাঁর রাসূলের নাফরমানি করবে এবং তাঁর নির্ধারিত সীমারেখা অতিক্রম করে যাবে, আল্লাহ তাকে আগুনে নিক্ষেপ করবেন। সেখানে সে থাকবে অনন্তকাল। আর তার জন্য রয়েছে যন্ত্রণা ও অপমানজনক শাস্তি।' (সূরা নিসা : ১৪)

অর্থনৈতিক ও সামাজিক নিরাপত্তা প্রদান: 

আল্লাহ মানুষের দাম্পত্যজীবনকে এমনভাবে সাজিয়েছেন, স্বামীই সেখানে যাবতীয় অর্থনৈতিক ও সামাজিক দায়িত্ব বহন করবে। আর ঘরের দায়িত্ব পালনের পাশাপাশি স্বামীর যাবতীয় সম্পদের যথাযথ ব্যবহার ও সংরক্ষণ করবে স্ত্রী। আল্লাহ তায়ালা বলেন

الرجال قومون على النساء بما فضل الله بعضهم على بعض وبما انفقوا من أموالهم فالصلحث قنتت حفظت تلغيب بما حفظ الله

‘পুরুষ নারীর তত্ত্বাবধায়ক। আল্লাহ তাদের একজনকে অন্যজনের ওপর শ্রেষ্ঠত্ব দান করেছেন। কারণ, পুরুষ নিজের ধনসম্পদ ব্যয় করে। কাজেই সতীসাধ্বী স্ত্রীরা আনুগত্যপরায়ণ হয় এবং পুরুষদের অনুপস্থিতিতে আল্লাহর হেফাজত ও তত্ত্বাবধানে তাদের অধিকার সংরক্ষণ করে থাকে।' (সূরা নিসা : ৩৪)

এই জন্য স্বামীর কর্তব্য হলো-স্ত্রীর ভরণ-পোষণ ও সামাজিক নিরাপত্তা নিশ্চিত করা। এটা স্ত্রীর অধিকার। স্ত্রীকে যথাযথভাবে ভরণ-পোষণ না দিলে সংসারে কখনোই শান্তি বজায় থাকতে পারে না। স্বামী নিজের সাধ্যানুযায়ী ভরণ-পোষণের ব্যবস্থা করবেন; এটা তার মৌলিক দায়িত্ব। শত চেষ্টা সত্ত্বেও যদি সংসারে টানাপোড়েন লেগে থাকে, সেটি ভিন্ন কথা। কিন্তু আয়-রোজগারের চেষ্টা না করে ঘরে বসে থাকা কিংবা ভবঘুরে জীবনযাপন করা নিশ্চিতভাবেই অধিকার হরণের অপরাধ বলে বিবেচিত হবে।

অর্থনৈতিক নিরাপত্তার পাশাপাশি স্ত্রীর সামাজিক নিরাপত্তার ব্যবস্থাও স্বামীকেই করতে হবে। তার জন্য নিরাপদ ঘরের ব্যবস্থা করতে হবে। বাড়িতে এমন পরিবেশ তৈরি করতে হবে, যেন তার পর্দা-আব্রু-সম্মান ও সম্ভ্রমের নিরাপত্তা নিশ্চিত হয়।

চারিত্রিক ও আধ্যাত্মিক উন্নতির প্রচেষ্টা:
 
ওই দম্পতি সর্বাপেক্ষা উত্তম, যে নিজের চরিত্র হেফাজতের পাশাপাশি সঙ্গীর চারিত্রিক ও আত্মিক উন্নয়নেও বিরামহীন প্রচেষ্টা চালিয়ে যায়। ভালোবাসার সৌরভ মেখে তাকে উৎসাহ দেয়। আবু হুরায়রা (রা.) বর্ণনা করেন, আল্লাহর রাসূল (সাঃ) বলেন-

‘সেই ব্যক্তির ওপর আল্লাহ তায়ালা রহম করুন, যে গভীর রজনিতে উঠে সালাত আদায় করে এবং প্রিয়তমা স্ত্রীকেও জাগিয়ে দেয়। স্ত্রী জেগে উঠতে গড়িমসি করলে তার মুখমণ্ডলে পানি ছিটিয়ে দেয়, যাতে সে সজাগ হয়। অনুরূপভাবে আল্লাহ তায়ালা সেই মহিলার প্রতিও রহম করুন, যে গভীর নিশিতে জেগে সালাত আদায় করে এবং প্রিয়তম স্বামীকেও জাগিয়ে দেয়। স্বামী জেগে উঠতে গড়িমসি করলে তার মুখমণ্ডলে পানি ছিটিয়ে দেয়, যাতে সে জেগে ওঠে।' (আবু দাউদ : ১৩০৮)

পোশাক মলিন হওয়ার কারণঃ

কতক কাজ ও অভ্যাস রয়েছে, যেগুলো দাম্পত্য পোশাককে মলিন করে দেয়। বিষিয়ে তোলে স্বামী-স্ত্রীর মনের আবহ। এগুলোর ধারাবাহিক চৰ্চা একপর্যায়ে দাম্পত্য সম্পর্ককে উত্তপ্ত অগ্নিকুণ্ডে পরিণত করে। কখনো কখনো সেটা বিচ্ছেদ অবধিও গড়ায়।

আমাদের দেশে বিবাহবিচ্ছেদের সংখ্যা প্রতিনিয়ত বেড়েই চলেছে। সাম্প্রতিক এক জরিপ থেকে জানা যায়, ঢাকায় প্রতিদিন গড়ে ৩৯টি বিবাহবিচ্ছেদের ঘটনা ঘটছে। অথচ এই দম্পতিগুলোই একদিন খোলা আকাশের নিচে বসে হাতে হাত রেখে স্বপ্ন বুনেছে, সুখে-দুঃখে একে অপরকে আগলে রাখার আশ্বাস দিয়েছে, প্রতিজ্ঞা করেছে পরস্পরের আমরণ সঙ্গী হওয়ার।

যে সমস্ত বিষয় ও অভ্যাস দাম্পত্য সম্পর্কের মাঝে নীরব ঘাতকের ন্যায় প্রবেশ করে তাকে চূড়ান্ত ধ্বংসের দ্বারপ্রান্তে পৌঁছে দেয়, সেগুলো হলো-

সন্দেহ:

বিশ্বাসই সুখী দাম্পত্যজীবনের মূল চাবিকাঠি। বিশ্বাসের ওপর প্রতিষ্ঠিত সম্পর্ক কংক্রিট অপেক্ষা মজবুত। এটা পরস্পরের মধ্যে এক অদৃশ্য চুক্তিও বটে, কিন্তু এই বিশ্বাসের মাঝে একবার সন্দেহ প্রবেশ করলে তা বিশ্বাসকে চিরতরে বিকল করে দেয়।

বর্তমানে আমাদের অধিকাংশ পরিবারেই দেখা যায়, স্বামী স্ত্রীকে সন্দেহ করে; অনুরূপ স্ত্রী স্বামীকে। প্রত্যেকেই যেন সন্দেহের প্রতিযোগিতায় মত্ত। দম্পতির মাঝে সন্দেহ তৈরিতে তাদের ব্যক্তিগত আচার-আচরণ যেমন দায়ী, তার চেয়েও বেশি দায়ী আমাদের মিডিয়া জগৎ; বিশেষত বিদেশি সিরিয়াল। এগুলো প্রতিনিয়ত মা-বোনদের শৈল্পিক উপায়ে সন্দেহ করতে শেখায়;

পুরুষরাও তাদের ভয়ানক থাবা থেকে মুক্ত নয়। মানুষের স্বাভাবিক প্রবণতা হলো—কোনো প্রতিষ্ঠিত সত্য সম্পর্কেও যদি প্রতিনিয়ত প্রশ্ন তোলা হয় কিংবা তাতে খুঁটিয়ে খুঁটিয়ে নেতিবাচক বিষয় খোঁজা হয়, তাহলে সেই সত্য সম্পর্কেও মনে সন্দেহ দানা বাঁধে। তখন সে আর ওই বিষয়টিকে দৃঢ়চিত্তে সত্য ভাবতে পারে না। আর এই ভাইরাসেই আমরা আজ আক্রান্ত।

দাম্পত্যজীবনে কোনো অস্বাভাবিক অবস্থা দেখলেই আমরা নেতিবাচক ধারণা করে বসি; এমনকী সঠিক তথ্যও জানার চেষ্টা করি না। স্বামীর অফিস থেকে আসতে একটু বিলম্ব হলে কিংবা কয়েকবার ফোন করে তাকে লাইনে পাওয়া না গেলেই শুরু হয়ে যায় সন্দেহের ফিরিস্তি। যত প্রকার উদ্ভট চিন্তা আছে, দলবেঁধে মাথায় এসে ভর করে। এক্ষেত্রে সক্রিয় ভূমিকা পালন করে শয়তান। কারণ, সে খুব করে চায় স্বামী-স্ত্রীর মধ্যে দূরত্ব তৈরি হোক। এতে তার দুরভিসন্ধি সফল হয়। ফলে নানা ছুতায় দম্পতির মনে সে সন্দেহের বীজ বপন করে চলে। শয়তানের এই চাল থেকে আমাদের বেঁচে থাকা জরুরি। ঈমানদারদের সুখী সংসার ভেঙে দিতে পারলে শয়তান খুব খুশি হয়। জাবির (রা.) থেকে বর্ণিত, রাসূল (সাঃ) বলেছেন-

‘ইবলিস সমুদ্রের পানির ওপর তার সিংহাসন স্থাপন করে। অতঃপর মানুষের মধ্যে ফিতনা-ফ্যাসাদ সৃষ্টি করার জন্য সেখান থেকে তার বাহিনী চারদিকে ছড়িয়ে দেয়। এদের মধ্যে সে শয়তানই তার নিকট সর্বাধিক সম্মানিত, যে মানুষকে সবচেয়ে বেশি ফিতনায় নিপতিত করতে পারে। তাদের মধ্যে একজন ফিরে এসে বলে—“আমি এরূপ এরূপ ফিতনা মানুষের মধ্যে সৃষ্টি করেছি।” তখন সে (ইবলিস) প্রত্যুত্তরে বলে—“তুমি কিছুই করোনি।” অতঃপর এদের অপর একজন এসে বলে-“আমি মানব সন্তানকে ছেড়ে দিইনি; এমনকী দম্পতির মধ্যে সম্পর্কচ্ছেদ করে দিয়েছি।” ইবলিস এ কথা শুনে তাকে নিকটে বসায়। বলে—“তুমিই উত্তম কাজ করেছ।” বর্ণনাকারী আমাশ বলেন *আমার মনে হয় জাবির (রা.) এটাও বলেছেন, অতঃপর ইবলিস তার সাথে আলিঙ্গন করে।' (মুসলিম : ২৮১৩)

তা ছাড়া স্বামী-স্ত্রী একে অন্যকে অতিরিক্ত সন্দেহ করা গুনাহের কারণও বটে। এই ব্যাপারে আল্লাহ আমাদের সতর্ক করে বলেন-

'হে ঈমানদারগণ! বেশি ধারণা ও অনুমান করা থেকে বিরত থাকো। কারণ, কোনো কোনো ধারণা ও অনুমান গুনাহ।' (সূরা হুজুরাত : ১২)

তিনি আরও বলেন-
যে বিষয়ে তোমার কোনো জ্ঞান নেই, সেই বিষয়ে অনুমান দ্বারা পরিচালিত হয়ো না। নিশ্চয় কর্ণ, চক্ষু ও হৃদয় প্রত্যেকের নিকট কৈফিয়ত তলব করা হবে।' (সূরা বনি ইসরাইল : ৩৬)

অতিরিক্ত প্রত্যাশা:

অধিক আকাঙ্ক্ষা ও প্রত্যাশা মানুষের মাঝে হতাশা তৈরি করে, আত্মাকে করে নিষ্প্রভ। প্রতিনিয়ত হৃদয়ে জ্বালিয়ে রাখে অপ্রাপ্তি আর হতাশার অঙ্গার জীবনসঙ্গীর ব্যাপারে আমাদের প্রত্যাশা থাকা অস্বাভাবিক কিছু নয়, কিন্তু তা অবশ্যই সীমার মধ্যে থাকা উচিত। দাম্পত্যজীবনে অস্বাভাবিক প্রত্যাশা সঙ্গীর প্রতি নেতিবাচক মনোভাব তৈরি করে। মনের প্রশান্তিকেও ধূলিসাৎ করে দেয় ধীরে ধীরে। ফলে সৃষ্টি হয়। দাম্পত্যকলহ।

বর্তমান সমাজ-সংস্কৃতির অতিরঞ্জিত প্রদর্শনীতে আমরা ভয়ানকভাবে প্রভাবিত। হীন ব্যবসায়িক স্বার্থে ফিল্ম ইন্ডাস্ট্রি ও বিজ্ঞাপন হাউজগুলো ব্যস্ত কৃত্রিম উপায়ে নারীকে অতি আকর্ষণীয়রূপে উপস্থাপনের মহড়ায়। এসব বিজ্ঞাপন দেখে পুরুষরা স্বপ্ন বোনে—নিজের জীবনসঙ্গিনীও হবে নায়িকা বা মডেলের মতো আকর্ষণীয়। কিন্তু তারা বোঝে না, স্ক্রিন আর বাস্তবতা এক জিনিস নয়। বিজ্ঞাপনের নায়িকারাও অতটা সুন্দর নয়, যতটা তাদের স্ক্রিনে দেখানো হয়। তাদের এই কৃত্রিম সৌন্দর্যের পেছনে কাজ করে বড়ো বড়ো মেকআপ শিল্পী, কস্টিউম ডিজাইনার, দক্ষ লাইটম্যান, ফটোগ্রাফার ও উন্নত ক্যামেরা। সাথে ফটোশপের মতো সফটওয়্যারের কারসাজি তো আছেই। ফলে বাস্তবের জীবনসঙ্গিনী কখনো বিজ্ঞাপনের মডেলের মতো হয় না, আর হওয়া সম্ভবও নয়।

অন্যদিকে ফিল্ম-বিজ্ঞাপনে সফল পুরুষ বলতেই দেখানো হয় মিলিওনিয়র সুদর্শন পুরুষকে। এসব দেখে দেখে অভ্যস্ত নারী প্রত্যাশা করে তার স্বামী হবে সুপারম্যানের মতো পেশিবহুল ও শক্তিশালী, বিলিয়ন বিলিয়ন অর্থের মালিক। সিনেমার মতো ব্যবসায় নামামাত্রই রাতারাতি সফল হয়ে যাবে সে। কিন্তু বাস্তব জীবনে যখন দম্পতি দেখে তার সঙ্গী বা সঙ্গিনী নিজের এতদিনের ফিল্মি স্বপ্ন থেকে একেবারই ভিন্ন, তখন শুরু হয় হতাশা আর অপ্রাপ্তি। আর এই হতাশা থেকেই শুরু হয় সম্পর্কের ফাটল।

দাম্পত্য সম্পর্কে সুখের সুবাতাস প্রবাহিত করতে হলে এসব চাকচিক্যময় অসম্ভব প্রত্যাশা থেকে বেরিয়ে আসতে হবে। সব সময় ওপরের দিকে না তাকিয়ে নিচের দিকে তাকাতে হবে, স্বপ্নকে সাজাতে হবে বাস্তবতার আলোকে।

শারীরিক অক্ষমতা:

বিবাহের অন্যতম প্রধান উদ্দেশ্য হালাল উপায়ে জৈবিক চাহিদা পূরণ। এটা মানুষের প্রয়োজনীয় চাহিদার অংশ। তা ছাড়া এটি মনকে প্রফুল্ল রাখে, নফসকে রাখে অধিকতর পবিত্র ও নিরাপদ। দাম্পত্যসঙ্গী বা সঙ্গিনী যখন যৌন সম্পর্কে শারীরিকভাবে অক্ষম হন, তখন দাম্পত্য সম্পর্কের মূল দাবি অনেকটাই অপূর্ণ থেকে যায়। ফলে দাম্পত্যজীবনে নেমে আসে অশান্তি, দূরত্ব ও বিতৃষ্ণা। উভয়ের মাঝে তৈরি হয় মনোমালিন্য। সকল আনন্দ-আহ্লাদ তখন ব্যর্থতায় পর্যবসিত হয় এবং বিস্বাদের অন্ধকারে ছেয়ে যায় পরিবার। এমতাবস্থায় উভয়ের কর্তব্য হলো দক্ষ ও অভিজ্ঞ চিকিৎসকের শরণাপন্ন হয়ে সুচিকিৎসা গ্রহণ করা। মনে রাখতে হবে, শারীরিক অক্ষমতা একধরনের শারীরিক ও মানসিক রোগ। যথাসময়ে সুচিকিৎসা গ্রহণের মাধ্যমে বেশিরভাগ ক্ষেত্রেই এর নিরাময় সম্ভব।

যদি বিবাহের পূর্বেই কেউ নিশ্চিত হয়—সে শারীরিকভাবে অক্ষম, তবে তার জন্য বিবাহ নিষিদ্ধ। আর যদি সমস্যা বিবাহের পরে শনাক্ত হয়, তবে তার করণীয় হলো-লজ্জা বা হটকারীর আশ্রয় না নিয়ে দক্ষ ও অভিজ্ঞ চিকিৎসকের শরণাপন্ন হওয়া। অনেকেই এই সমস্যার মুখোমুখি হয়েও মুখ বুজে থাকেন কিংবা লজ্জায় কাউকে বলেন না। এমনটা করা একেবারেই অনুচিত।

কোনো শরিয়াহসম্মত কারণ ছাড়া স্বামীর আহ্বানে বিছানায় সঙ্গ না দেওয়া মারাত্মক গুনাহের কাজ এবং স্বামীর অধিকার হরণের শামিল। এই ব্যাপারে আল্লাহর রাসূল (সাঃ) বলেন-

‘স্বামী যখন তার স্ত্রীকে নিজ বিছানার দিকে (সংগম করতে) আহ্বান করে, তখন স্ত্রী যদি সে আহ্বানে সাড়া না দেয়, অতঃপর স্বামী তার ওপর রাগান্বিত অবস্থায় রাত কাটায়, তবে সকাল পর্যন্ত ফেরেশতারা তার ওপর অভিশাপ করতে থাকেন।' (বুখারি : ৩২৩৭)

অন্য এক বর্ণনায় এসেছে ‘যতক্ষণ পর্যন্ত স্বামী তার প্রতি সন্তুষ্ট না হয়, ততক্ষণ পর্যন্ত ফেরেশতারা তার ওপর অভিশাপ বর্ষণ করতে থাকেন।’

তবে অবশ্যই স্বামীর কর্তব্য হলো—যৌনমিলনের ক্ষেত্রে স্ত্রীর শারীরিক ও মানসিক অবস্থাকে আমলে নেওয়া। এসব বিষয়কে উপেক্ষা করা পশুত্বের শামিল।

পরিচ্ছন্ন না থাকা: 

পরিচ্ছন্ন না রাখলে পোশাক তার জৌলুস হারিয়ে ফেলে। এটাই পোশাকের নিয়ম। দাম্পত্য পোশাকও এই নিয়মের বাইরে নয়। সম্পর্ককে আকর্ষণীয়-মধুময় ও সজীব রাখার জন্য স্বামী-স্ত্রীর উভয়ের কর্তব্য নিজের শরীর, পোশাক-পরিচ্ছদ ও পরিবেশকে পরিষ্কার-পরিচ্ছন্ন রাখা।

ময়লা-আবর্জনা ও নোংরা জিনিসের প্রতি মানুষের একটি স্বাভাবিক বিতৃষ্ণা রয়েছে। সঙ্গী যখন সর্বদা নিজেকে অপরিষ্কার ও নোংরা অবস্থায় রাখে, তখন বিপরীত সঙ্গী তো অবশ্যই, আল্লাহও তার প্রতি নারাজ হন। কারণ, রাসূল (সাঃ) বলেছেন-

‘পরিষ্কার-পরিচ্ছন্নতা ঈমানের অঙ্গ।' (মুসলিম : ২২৩)

অপরিচ্ছন্নতা পরস্পরের মাঝে দূরত্ব সৃষ্টি করে, সম্পর্কে নিয়ে আসে মন্থরতা। বিয়ের প্রথম প্রথম দম্পতিরা পরস্পরের প্রতি যতটা আকর্ষণ বোধ করে, কিছুদিন যাওয়ার পর ততটা আর করে না। এর অন্যতম একটি কারণ হলো—দম্পতিরা প্রথমদিকে নিজের পরিচ্ছন্নতা ও সৌন্দর্যের ব্যাপারে যতটা সজাগ থাকে, পরবর্তী সময়ে ব্যস্ততা আর বেখেয়ালিতে ততটাই এলোমেলো হয়ে যায়। বহু পুরুষকে দেখা যায় চুলগুলো অগোছালো, নাকের লোম বাইরে বেরিয়ে এসেছে, গোঁফগুলো ঠোঁটের নিচ অবধি ঝুলন্ত, শরীরে ঘামের দুর্গন্ধ; অথচ এসবের প্রতি তার কোনো খেয়ালই নেই।

অন্যদিকে এমন অনেক নারী আছে, যারা সারাদিন বাসার কাজ, সন্তান লালন-পালন কিংবা অন্য কোনো কাজে এতটাই ব্যস্ত থাকে যে, সাধারণ পরিচ্ছন্নতাটুকুও অর্জনের ফুরসত পায় না। ময়লা-ঘর্মাক্ত পোশাক পরে থাকে। স্বাস্থ্যের প্রতি খেয়াল রাখে না। মনে হয় যেন কিছুক্ষণ আগেই তার ওপর দিয়ে ঘূর্ণিঝড় বয়ে গেছে। অথচ এরাই যখন বাইরে বা কোনো অনুষ্ঠানে যায়, ঠিকই পরিপাটি ও সেজেগুজে যায়।

পুরুষরা বাইরে গেলে দেখে, দুনিয়ার সকল নারীই অনেক পরিপাটি আর পরিচ্ছন্ন; কিন্তু বাড়ি ফিরে দেখে তার স্ত্রী এলোমেলো-অপরিপাটি। তখন সে ভাবতে বাধ্য হয়—সকল নারীই পরিপাটি, সুন্দর; কেবল আমার স্ত্রীই অপরিচ্ছন্ন। এখান থেকেই সৃষ্টি হয় স্ত্রীর প্রতি বিতৃষ্ণা। শুরু হয় পারিবারিক অশান্তি। তাই স্ত্রীর উচিত, সাংসারিক নানা কাজের ভিড়েও নিজেকে পরিচ্ছন্ন রাখার চেষ্টা করা। স্বামী বাড়িতে ফেরার পূর্বেই পরিষ্কার-পরিপাটি হয়ে সাজসজ্জা গ্রহণ করা। এ বিষয়ে বিশ্বনবির সুন্দর একটি হাদিস রয়েছে

'রাসূলুল্লাহ (সাঃ) সাহাবিদের নিয়ে এক যুদ্ধ থেকে ফিরছিলেন। কাফেলা মদিনার কাছাকাছি এলে জাবির (রা.) একটু দ্রুতবেগে বাড়ির দিকে ছুটছিলেন। জাবির (রা.) তখন টগবগে যুবক এবং সদ্য বিবাহিত। রাসূল (সাঃ) তাঁকে বললেন- “ধীরে যাও। কিছুটা রাত হতে দাও; যেন তোমার স্ত্রী চুলগুলো আঁচড়ে নিতে পারে, গোপনাঙ্গের লোম পরিষ্কারের প্রয়োজন হলে সেটাও সেরে নিতে পারে।” (বুখারি : ৪৭৯১)

এই হাদিস থেকেই বোঝা যায়, সঙ্গীর জন্য পরিচ্ছন্নতা অর্জন এবং সাজসজ্জা গ্রহণ করাকে রাসূলুল্লাহ (সাঃ) কতটা গুরুত্ব দিতেন। তিনি নিজেও সব সময় পরিষ্কার-পরিচ্ছন্ন থাকতেন। দৈনিক পাঁচবার মেসওয়াক করতেন। খুশবু ব্যবহার করতেন। চুল-দাড়ি চিরুনি দিয়ে আঁচড়িয়ে পরিপাটি করে রাখতেন সব সময়। প্রতি জুমাবার নখ-গোঁফ খাটো করতেন। তিনি খুব দামি জামাকাপড় পরতেন না ঠিক, কিন্তু পরিষ্কার ও রুচিশীল পোশাক পরিধান করতেন। সর্বক্ষণ তিনি নিজেকে সজ্জিত ও উপস্থাপন করে রাখতেন। তিনি বলেন-

‘আল্লাহ সুন্দর এবং তিনি সৌন্দর্যকে ভালোবাসেন।' (মুসলিম : ৯১)

তবে খেয়াল রাখতে হবে, পরিষ্কার-পরিচ্ছন্নতা যেন কারও অজুহাত না হয়ে যায়। শরীরে ময়লা লাগবে, এই অজুহাতে যেন আমরা হাত গুটিয়ে বসে না থাকি। সংসারের প্রয়োজনীয় কাজ যথাযথভাবে সম্পন্ন করতে হবে এবং সাথে যথাসম্ভব পরিষ্কার-পরিচ্ছন্নও থাকতে হবে। মনে রাখতে হবে, থাকলে কাজ করেও পরিপাটি থাকা যায়। সদিচ্ছা

সঙ্গীর দোষত্রুটি খোঁজা:

অপরের দোষত্রুটি খুঁজে বেড়ানো মানুষের এক সহজাত বদভ্যাস । এই বদভ্যাসটি আমাদের দাম্পত্যজীবনেও বিরাজমান। স্বামী স্ত্রীর দোষ খুঁজে বেড়ায়, স্ত্রী স্বামীর দোষ। এ যেন অস্তহীন এক প্রতিযোগিতা। এর থেকেই জন্ম নেয় পারস্পরিক অবিশ্বাস, বপিত হয় সন্দেহের বীজ। এই বদভ্যাসে একবার অভ্যস্ত হয়ে পড়লে পারস্পরিক সম্মান ও বিশ্বাস জানালা দিয়ে পালিয়ে যায়। তখন আল্লাহর দেওয়া পোশাক আর শরীরে ফিট হয় না; বরং একে বিরক্তিকর মনে হয়। দাম্পত্য কলহ, ঝগড়া-বিবাদ এবং নানা অসংগতি তখন মাথা চাড়া দিয়ে ওঠে। তাই দাম্পত্য সম্পর্ককে উপভোগ্য করতে এই বদভ্যাসকে ছুড়ে ফেলা প্রয়োজন। আল্লাহ সুবহানাহু ওয়া তায়ালা পবিত্র কুরআনে বলেন-

‘তোমরা একে অন্যের দোষত্রুটি অন্বেষণ করো না এবং পরস্পর গিবত করো না।' (সূরা হুজুরাত : ১২)

আপনি যদি দোষ খুঁজতে শুরু করেন, তবে একজন আল্লাহর ওলিরও অহরহ দোষ খুঁজে পাবেন। দোষ ছাড়া পৃথিবীতে কোনো মানুষ নেই। সঙ্গীর দোষ খোঁজার সময় মনে রাখতে হবে, আপনার নিজের মধ্যেও রয়েছে অবারিত ত্রুটি। তাই দোষ খুঁজতে ইচ্ছে হলে, আগে নিজের দোষ খুঁজুন। যে নিজে নিজের সমালোচনা করতে পারে, সে-ই সর্বাপেক্ষা বুদ্ধিমান। বিশ্বনবি (সাঃ) বলেন—

‘তোমরা পরস্পর হিংসা করো না, পরস্পরের বিরুদ্ধে বিদ্বেষ পোষণ করো না; অপরের গোয়েন্দাগিরি করো না, অপরের গোপন দোষ খুঁজো না, পণ্যদ্রব্যের মূল্য বাড়িয়ো না। তোমরা আল্লাহর বান্দা, ভাই ভাই হয়ে যাও।' (মুসলিম : ২৫৬৩)

অকৃতজ্ঞতা:

অকৃতজ্ঞতা সঙ্গীর সমস্ত অবদান ও ত্যাগকে মুহূর্তের মধ্যে ধূলিসাৎ করে দেয়। সঙ্গীর মনে কঠিন আঘাত দেওয়ার সবচেয়ে বড়ো অস্ত্র হলো অকৃতজ্ঞতা। কিন্তু দুঃখজনক হলেও সত্য, অকৃতজ্ঞতা প্রকাশের কাজটি আমরা হরহামেশাই করে থাকি। তবে নারীরা এক্ষেত্রে বেশি এগিয়ে। রাসূল (সাঃ) বলেন-

'নারীদের মধ্যে দুটি মন্দ গুণ আছে, যা তাদের জাহান্নামে নিয়ে যায়। যে নারী এ দুটি বিষয় থেকে বেঁচে থাকবে, সে জাহান্নাম থেকে বেঁচে যাবে। তা হলো- 

১. অভিশাপ ও অপবাদ দেওয়া, 
২. স্বামীর প্রতি অকৃতজ্ঞতা।' (মুসলিম : ৭৯)

নারীরা কখনো কখনো একে অপরকে তুচ্ছ কারণে অভিশাপ দিয়ে বসে। স্বামী কিছু দিতে অসমর্থ হলেই অনেক স্ত্রী বলে-'তোমার সাথে বিয়ে হয়ে জীবনে কিছুই পেলাম না।' অথবা—'তুমি জীবনে কী দিয়েছ আমাকে?' এ রকম আরও অনেক কথা। এসব মন্তব্য স্পষ্টতই অকৃতজ্ঞতার বহিঃপ্রকাশ। স্বামীর মনে এসব কথা কুঠারাঘাত করে। তাই স্বামী-স্ত্রী উভয়েরই কর্তব্য হলো—অকৃতজ্ঞতা প্রকাশ পায় এমন কথা বলা থেকে বিরত থাকা।

সঙ্গীর পরিবারকে নিয়ে উপহাস ও তাচ্ছিল্য:

সঙ্গী বা সঙ্গিনীর পরিবারকে তাচ্ছিল্যের চোখে দেখা, গালিগালাজ ও অসম্মান করা কিংবা তাদের নিয়ে উপহাস করা প্রভৃতি অসৎ কর্ম স্বামী-স্ত্রীর পারস্পরিক শ্রদ্ধাবোধকে ধ্বংস করে দেয়। ফলে মলিন হয়ে যায় সম্পর্কের উজ্জ্বলতা।

পরিবারের সদস্যরা আমাদের সবচেয়ে আপনজন। জন্মসূত্রেই তারা আমাদের সুখ-দুঃখের অংশীদার। আমাদের হাজারো স্মৃতি জড়িয়ে থাকে তাদের সাথে। তাদের নিঃস্বার্থ ভালোবাসায় আমরা আজ এতদূর এসেছি। তাই মানুষ হিসেবে আমরা সকলেই প্রত্যাশা করি—জীবনসঙ্গী বা সঙ্গিনী আমার পরিবারকে সম্মান করুক। কিন্তু সে যখন পরিবারকে নিয়ে উলটো উপহাস, তাচ্ছিল্য কিংবা অপমানকর মন্তব্য করে, তখন তা মেনে নেওয়া কঠিন হয়ে যায়। কিন্তু আমাদের সমাজে স্বামী-স্ত্রী একে অন্যের পরিবার নিয়ে উপহাস করা খুবই বহুল প্রচলিত একটি ক্ষতিকর প্রবণতা। এ কারণে দেখা যায়—একজন আরেকজনের পরিবারকে সহ্য করতে পারে না।

কাউকে উপহাস বা নিন্দা করা ইসলামের দৃষ্টিতে অত্যন্ত মারাত্মক অপরাধ। এর শাস্তিও অত্যন্ত ভয়াবহ। আল্লাহ পবিত্র কুরআনে এ বিষয়ে বলেন

يأيها الذين آمنوا لا يسخر قوم من قوم على أن يكونوا خيرا منهم ولا نساء من يشاء على أن يكن خيرا منهن ولا تلمزوا أنفسكم ولا تنابزوا بالألقاب بنس الاسم الفسوق بعد الإيمان ومن لم يتب فأولئك هم الظليمون

"হে ঈমানদারগণ! কোনো পুরুষ যেন অন্য পুরুষকে উপহাস না করে। কেননা, হতে পারে তারাই এদের চেয়ে উত্তম। আর কোনো নারী যেন অপর নারীকে উপহাস না করে। কেননা, হতে পারে তারাই এদের চেয়ে উত্তম। তোমরা একে অপরের বিদ্রুপ করো না এবং পরস্পরকে মন্দ নামে ডেকো না। ঈমান আনার পর মন্দ নামে ডাকা অত্যন্ত জঘন্য কাজ। যারা এ আচরণ পরিত্যাগ করেনি, তারাই জালিম।' (সূরা হুজুরাত: ১১)

আমাদের সমাজে প্রায়ই দেখা যায় স্ত্রীরা মেহমানদারির ক্ষেত্রে স্বামীর আত্মীয়স্বজনকে ততটা গুরুত্ব দেন না, যতটা দেন নিজের আত্মীয়স্বজনকে। এমনটা করা খুবই গর্হিত কাজ। স্ত্রীর উচিত স্বামীর আত্মীয়স্বজনকে সম্মান করা, মর্যাদা দেওয়া। তারা বাড়িতে এলে যথাযথ পন্থায় মেহমানদারি করা, তাদের আগমনে মুখ গোমড়া না করা। কোনোভাবেই তাদের প্রতি খিটখিটে মনোভাব কিংবা বিরক্তি প্রকাশ করা উচিত নয়। মনে রাখতে হবে স্বামীর পরিবার ও আত্মীয়স্বজনকে অসম্মান করার অর্থ স্বামীকেই অপমান করা। আর তাদের সম্মান করার অর্থ স্বামীর মর্যাদাকেই সুপ্রতিষ্ঠিত করা। তবে অবশ্যই খেয়াল রাখতে হবে, মেহমানদারি করতে গিয়ে যেন ফরজ পর্দার বিধান লঙ্ঘন না হয়। আবার পর্দাকে অজুহাত হিসেবে গ্রহণ করেও যেন সঙ্গীর পরিবারকে অসম্মান ও অবহেলা করা না হয়ে যায়। এক্ষেত্রে স্বামীর উচিত নয় স্ত্রীকে পরপুরুষের সামনে যেতে বাধ্য করা; বরং মেহমান এলে ঘরের কাজে স্ত্রীকে যথাসম্ভব সাহায্য করা উচিত।

একই সঙ্গে স্ত্রীর পরিবার ও আত্মীয়স্বজনকে মর্যাদার সাথে সম্বোধন করা স্বামীর কর্তব্য। রাসূল তাঁর স্ত্রী খাদিজা (রা.)-এর পরিবারকে যারপরনাই সম্মান করতেন; এমনকী খাদিজা (রা.)-এর মৃত্যুর পরও যখনই কোনো পশু জবাই করতেন, কিছু মাংস খাদিজা (রা.)-এর বান্ধবীদের বাড়িতে উপহারস্বরূপ পাঠিয়ে দিতেন। যদি বান্ধবী না পেতেন, তবে মদিনার পথে পথে খুঁজে বেড়াতেন—এমন কেউ আছে কি না, যে খাদিজা (রা.)-কে পছন্দ করত।

হারাম সম্পর্ক:

পরকীয়া বা হারাম সম্পর্ক যেকোনো দাম্পত্যজীবনকে তিলে তিলে ধ্বংস করে দেয়, ধূলিসাৎ করে দেয় মানুষের সম্মান, মর্যাদা ও শান্তি। দুর্ভাগ্যজনকভাবে বৈদেশিক নোংরা সংস্কৃতির প্রভাবে আমাদের দেশে আজ পরকীয়ার সয়লাব অবস্থা। সামাজিক যোগাযোগমাধ্যম ও ইন্টারনেটের সহজলভ্যতা এই বিষবাষ্পকে মহামারির মতো ছড়িয়ে দিচ্ছে। নারী-পুরুষ উভয়ই এই ধ্বংসাত্মক ভাইরাসে আক্রান্ত। এই ভাইরাস শুধু দাম্পত্য সম্পর্ককেই ধ্বংস করে না; বরং তিন-তিনটি পরিবারকেও ধ্বংস করে দেয়। এটা নিশ্চিতভাবেই মানবতা বিধ্বংসী অপরাধ। পরকীয়ার সূচনা হয় খুবই ধীরগতিতে এবং অঘোষিতভাবে। মানুষ প্রথমে হেঁয়ালি মনে ঠাট্টাচ্ছলে পরনারী পরপুরুষের সাথে যোগাযোগ শুরু করে। । এরপর মনের অজান্তেই আস্তে আস্তে আটকা পড়ে এই ভয়ানক ফাদে । পুরুষরা সাধারণত পরনারীর মনোযোগ আকর্ষণের জন্য প্রথমে তার রূপ গুণের ভূয়সী প্রশংসা করে এবং চেষ্টা করে তার হিতাকাঙ্ক্ষী হয়ে উঠতে। নারীকে বোঝায় 'আপনি বর্তমান স্বামীর থেকে আরও উত্তম কাউকে পাওয়ার যোগ্যতা রাখেন। আপনি স্বামীর থেকে আরও বেশি ভালোবাসা, যত্ন ও উত্তম আচরণ পাওয়ার প্রাপ্য। আপনার মতো কাউকে পেলে তো আমি মাথায় তুলে রাখতাম! সারাদিন পাশে পড়ে থাকতাম' ইত্যাদি ইত্যাদি। এভাবে বিভিন্ন অপ্রাপ্তির কথা স্মরণ করিয়ে ফন্দিবাজ পুরুষরা নারীর মনে কৃত্রিম হতাশা তৈরি করে। অতঃপর তার দুঃখ ও অপ্রাপ্তির গল্প শোনার ফাঁদ পেতে কথা বলার পথ তৈরি করে। মিথ্যা সান্ত্বনা ও চটকদার বুলি শুনিয়ে নিজেকে উপস্থাপন করে শুভাকাঙ্ক্ষী ও সম্ভাব্য নায়ক হিসেবে। এভাবেই সুগম হয় হারাম সম্পর্কের পথ এবং এগিয়ে চলে নিষিদ্ধ কথোপকথন। একপর্যায়ে তা রূপ নেয় একান্ত ব্যক্তিগত আলাপনে।

পরকীয়াবাজ নারী-পুরুষ উভয়ই প্রথমে ভাবে—একটু সময়ই তো কাটাচ্ছি! এতে আর কী এমন ক্ষতি! কিন্তু একসময় এই চিন্তাই তাদেরকে ধ্বংসের শেষ সীমায় পৌঁছে দেয়। সময়ের আবর্তনে তারা এমন সব ব্যক্তিগত তথ্য, ছবি ও ভিডিও আদান-প্রদান করে বসে, যার ফলে পরস্পর পরস্পরের কাছে জিম্মি হয়ে পড়ে। এর অনিবার্য পরিণামে নিজ স্বামী বা স্ত্রী; এমনকী সন্তানকেও হত্যা করতে বাধ্য হয় তারা। এমন ভয়াবহতার কারণে ইসলাম এই ধরনের অনৈতিক সম্পর্ককে সম্পূর্ণরূপে হারাম ঘোষণা করেছে। পবিত্র কুরআনে আল্লাহ ইরশাদ করেন।

ولا تقربوا الزنى إنه كان فاحشة وساء سبيلا

তোমরা যিনার ধারে কাছেও যেয়ো না। নিঃসন্দেহে এটা অত্যন্ত খারাপ কাজ এবং খুবই জঘন্য পথ।' (সূরা বনি ইসরাইল : ৩২)

রাসুলুল্লাহ (সাঃ) বলেন-

হে মুসলমানগণ! তোমরা ব্যভিচার পরিত্যাগ করো। কেননা, এর ছয়টি শাস্তি রয়েছে। এর মধ্যে তিনটি দুনিয়াতে এবং সার তিনটি আখিরাতে প্রকাশ পাবে। দুনিয়ার তিন শাস্তি হলো ১. চেহারার উজ্জ্বলতা বিনষ্ট হয় ২. আয়ুষ্কাল সংকীর্ণ হয় এবং নাম ৩. তার দরিদ্রতা চিরস্থায়ী হয়। আর যে তিনটি শাস্তি আখিরাতে প্রকাশ পাবে, তা হলো- সে আল্লাহর অসন্তুষ্টি, কঠিন হিসাব ও জাহান্নামের শাস্তি ভোগ করবে।' (বায়হাকি : ৫৬৪)

জীবনকে সুন্দর ও স্বাভাবিক রাখার জন্য আমাদের যেকোনো ধরনের হারাম সম্পর্ক; এমনকী যেসব কাজ হারাম সম্পর্কের দিকে ধাবিত করে, তা থেকে বিরত থাকা কর্তব্য। আল্লাহর সীমারেখার ব্যাপারে সতর্ক থাকলে দাম্পত্যজীবন মধুময় ও উপভোগ্য হবে, পাশাপাশি নিরাপদ থাকবে আল্লাহর দেওয়া পোশাক।

ইসলামি অনুশাসন না মানা:

ইসলাম শান্তির অপর নাম। যেখানে ইসলামি অনুশাসন নেই, সেখানে শান্তি নেই। দাম্পত্যজীবনও এর বাইরে নয়। সুখী দাম্পত্যজীবনের জন্য পরিপূর্ণভাবে ইসলামি অনুশাসন মেনে চলতে হবে। কারণ, ইসলাম আমাদের শেখায় স্বামী-স্ত্রীর পারস্পরিক সম্পর্ক কেমন হবে। কেমন হবে তাদের আচার-আচরণ, অধিকার, দায়িত্ব ও কর্তব্য। ইসলাম শেখায় স্ত্রীদের প্রতি নমনীয় হতে, ছোটোখাটো বিষয় নিয়ে তর্কে না জড়াতে। আল্লাহ তায়ালা বলেন 

فإن كرهتموهن فعلى أن تكرهوا شيئا ويجعل الله فيه خيرا

‘তোমরা তাদের (স্ত্রী) সঙ্গে উত্তম আচরণ করো। যদি তারা তোমাদের কাছে অপছন্দনীয় হয়, তবে হতে পারে আল্লাহ তোমার অপছন্দনীয় বিষয়টিতেই তোমার জন্য সীমাহীন কল্যাণ রেখেছেন।' (সূরা নিসা : ১৯)

আল্লাহর শিক্ষা কতই না মহান। স্ত্রীকে পছন্দ না হলেও তার সাথে উত্তম ও নমনীয় আচরণ করতে বলেছেন। সুবহানাল্লাহ! ইসলামি অনুশাসনেই দাম্পত্যজীবনকে সহজ, সতেজ, নিরাপদ ও মধুময় করে। নিশ্চিত করে পারস্পরিক সম্মান, অধিকার ও মর্যাদা।

আমাদের পারিবারিক কলহের অন্যতম কারণ হলো আমরা দ্বীন থেকে বিচ্যুত হয়ে গেছি, দূরে সরে গেছি রাসূলুল্লাহ (সাঃ) এর সুন্নাহ থেকে। যদি জীবনের সমস্ত বিষয়কে আমরা আল্লাহ ও তাঁর রাসূলের আনুগত্যের নিকট সমর্পণ করি, তবে শান্তি ফিরে আসবেই আসবে।

শেষ কথা:

একটি দাম্পত্যজীবন সুখময় করার জন্য স্বামী-স্ত্রী একে অপরের সহযোদ্ধা হতে হয়, সেক্রিফাইস করতে হয় জীবনের পরতে পরতে। ক্ষেত্রবিশেষে অনেক ছাড় দিতে হয়। ভাগাভাগি করতে হয় সুখ-দুঃখ, ভালোলাগা ভালোবাসা। একটু মানিয়ে চলা, দুজন দুজনকে একটু বোঝার চেষ্টা করা, এটুকুই এনে দিতে পারে প্রেমময় দাম্পত্যজীবন। দাম্পত্য সম্পর্কের রসায়নটাই যে এমন—কখনো রোদ, কখনো বৃষ্টি; কখনো কান্না, কখনো হাসি; কখনো রাগ, কখনো রোমান্স। সবটাই যেন ভাগাভাগি করে নেওয়ার অনিন্দ্য আয়োজন। দুজনে যখন মিলেমিশে একাকার, দেহাবরণই তখন এ সম্পর্কের জুতসই উপমা।
