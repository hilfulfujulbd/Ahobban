কখনো কি বিজন অন্ধকারে রবের পানে মুখ তুলে বলেছেন—'দয়াময় প্রভু! প্রাণাধিক ভালোবেসেছি তোমায়!'

ঝলমলে জ্যোৎস্নার আলো গায়ে মেখে কখনো কি খুঁজেছেন রহমতের সুধা? অনুভব করেছেন কি কদর রাতে শান্তির সমীরণ? ভেবে দেখেছেন কি—এই যে আপনার শ্বাস-প্রশ্বাস প্রকম্পিত হচ্ছে, ধমনিতে রক্ত বইছে আপন ধারায়, নিয়ম মেনে সংকুচিত ও সম্প্রসারিত হচ্ছে মস্তিষ্কের অসংখ্য সূক্ষ্ম নিউরন, আপনার প্রতিটি স্পর্শ কিংবা উপলব্ধি—সবই মহান রবের অনুগ্রহের বহিঃপ্রকাশ! আপনার সামগ্রিক অস্তিত্বই মহান রবের অনিঃশেষ রহমত ও ভালোবাসার জ্যোতির্ময় নিদর্শন!

তিনি তো সেই রব, যিনি আমাদের ক্ষমা করার জন্য মুখিয়ে থাকেন; অথচ কী নির্বোধ আর হতভাগা আমরা! মহান রবের দরবারে ক্ষমাপ্রার্থনার ফুরসতই পাই না। লাগাতার লিপ্ত থাকি নানাবিধ পাপাচারে। এতৎসত্ত্বেও তিনি আমাদের অক্সিজেন বন্ধ করে দেন না। এমনকী বন্ধ কামরায় নিভৃতে যখন গুনাহ ও নাফরমানিতে লিপ্ত হই, তখনও দরজার ফাঁক গলে অক্সিজেন সরবরাহ করে আমাদের বাঁচিয়ে রাখেন তিনি। আমরা তাঁকে ভুলে থাকি হররোজ, কিন্তু ক্ষণিকের জন্যও তিনি ভোলেন না আমাদের। আমরা মুখ ফিরিয়ে নিলেও তিনি পরম মমতায় কাছে ডেকে বলেন—'আমার দিকে এক পা এগিয়ে এসো, তোমার দিকে দুই পা এগিয়ে যাব আমি।' শেষ রাতের নিস্তব্ধতায় শান্ত-নিবিড় আবহে যে মহান প্রভু বান্দার দিকে স্নেহের বাহু বাড়িয়ে আহ্বান করেন-'কে আছ এমন, আমার কাছে চাইবে? আমি তোমায় সব দিয়ে দেবো!" সেই রব থেকে আমরা কতই-না বিমূখ। তাঁ ক্ষমার স্বরূপ এমনই যে, আমরা অনুতাপ বা অনুশোচনায় বিলম্ব করি; কিন্তু তিনি ক্ষমা করতে বিলম্ব করেন না।

কত আদরে-যতনে আমাদের সৃষ্টি করেছেন দয়াময় গ্রন্থা বুলোবালি থেতে নিরাপদ রাখতে চোখের ওপর দিয়েছেন স্বয়ংক্রিয় পর্দা, ত্বককে করেছেন মসৃণ। অতিরিক্ত আলোয় যেন কষ্ট না পাই, সেজন্য চোখের ওপর দুই ভ্রু দিয়ে ছায়ার ব্যবস্থা করেছেন। নাকে যেন ধুলো না ঢোকে, সেজন্য তার ভেতরে নেটের ব্যবস্থা করেছেন ছোটো ছোটো লোম দিয়ে। পায়ের পাতা পুরু করেছেন, যেন পথ চলতে কষ্ট না হয়। ক্ষুধা-তৃষ্ণা মেটানোর জন্য ৱিজিক হিসেবে পৃথিবীতে দিয়েছেন অসংখ্য নিয়ামত। গাছপালা, তরুলতা দিয়ে অক্সিজেনের ব্যবস্থা করেছেন আমাদের শ্বাস-প্রশ্বাস চলমান রাখার জন্য। সৌন্দর্যে চোখ জুড়ানোর জন্য প্রকৃতিকে সাজিয়েছেন ফুলে-ফুলে। তাতে মোহনীয় সুবাসের গন্ধ দিয়েছেন। মিষ্টতায় হৃদয় ভরিয়ে দিতে রেণুর মাঝে সৃষ্টি করেছেন মধুর বিন্দু। ফুলের মিলনমেলায় পাঠিয়েছেন রসিক ভ্রমর। অপরূপ দৃশ্যে ভরিয়ে তুলেছেন চারপাশ, যেন সতেজ হৃদয়ে ওঠে 'আলহামদুলিল্লাহ' গুঞ্জন, জাগরিত হয় 'আল্লাহু আকবার' ধ্বনি।

কিন্তু কী দুর্ভাগ্য আমাদের! যে রব সদা কাছে টানতে আগ্রহী, আমরা তাঁর থেকেই দূরে পালিয়ে বেড়াই অহর্নিশ। যিনি আমাদের জবাব দেওয়ার জন্য প্রস্তুত, আমরা তাঁর থেকেই মুখ ফিরিয়ে রাখি। শুধু তা-ই নয়: অজ্ঞতা, অবাধ্যতা, হঠকারিতা আর অহংকারের মাধ্যমে চোখের সামনে এমন এক দুর্ভেদ্য পর্দা তৈরি করে ফেলি, যা আল্লাহর নৈকট্যকেই আড়াল করে ফেলে। একপর্যায়ে ভুলেই যাই মহামহিম রবকে; ভুলে যাই সৃষ্টির সাথে স্রষ্টার অনস্বীকার্য সম্পর্ক। কখনো কখনো স্রষ্টার অস্তিত্বকেই অস্বীকার করে বসি অথবা তাঁর সমতুল্য ভাবা শুরু করি অন্য কাউকে। এতে অবাধ্যতার পর্দা কেবল পুরুই হতে থাকে। ফলে স্রষ্টার আহ্বান আর আমাদের কান পর্যন্ত পৌঁছায় না। বিচ্ছিন্ন হয় রবের সঙ্গে বান্দার নিবিড় যোগাযোগ।

আল্লাহর নৈকট্য অর্জনের মধ্যেই নিহিত রয়েছে বান্দার চূড়ান্ত সফলতা। আর রবের নৈকট্য অর্জনের জন্য প্রথমেই তাঁর অবাধ্যতা থেকে সরে আসতে হবে। একই সঙ্গে বিরত থাকতে হবে সমস্ত নিষিদ্ধ কর্মকাণ্ড থেকে। তাঁর বিধানসমূহ পালনে হতে হবে অধিকতর যত্নশীল। অতঃপর আনুগত্যের শিৱ নত করে আল্লাহ ও আমাদের মধ্যকার কৃত্রিম পর্দাকে ভেদ করতে হবে।

অনুশোচনা ও ইস্তেগফার মেশানো চোখের পানি সেচে এগিয়ে নিতে হবে নৈকট্যের তরণি।

রবের নৈকট্যলাভের পথঃ
আল্লাহর নৈকট্য অর্জনে সফলকাম ব্যক্তিরাই হবেন বিচার দিনে বিশেষ সম্মানের অধিকারী। মহান আল্লাহ পবিত্র কুরআনে তাদের অভিহিত করেছেন সাবিকুন বা অগ্রগামী বলে। তিনি বলেন-

والشبقون الشبقون أولئك المقربون

‘আর অগ্রগামীরা তো অগ্রগামী-ই। তাঁরাই নৈকট্যলাভকারী।' (সূরা ওয়াকিয়া : ১০-১১)

হাশরের মাঠে যখন মানুষ 'ইয়া নাফসি, ইয়া নাফসি' বলে বিলাপ করতে থাকবে, নিজের আমলনামা দেখে কঠিন পরিণামের ভয়ে বুক চাপড়াবে, পিপাসায় কাতর হয়ে আর্তচিৎকার দেবে পানি পানি বলে, তখন এই সাবিকুন তথা অগ্রগামীরা থাকবেন পরম নিশ্চিন্তে আরশের ছায়াতলে। তাঁদের জন্য প্রস্তুত থাকবে নিয়ামতপূর্ণ জান্নাত, যেখানে তাঁরা মণিমুক্তা খচিত আসনে হেলান দিয়ে বসবেন। সামনে উপবিষ্ট থাকবে ডাগর ডাগর চোখের অধিকারী অপূর্ব মোহনীয় রূপসি হুর! যেন তাঁরা লুকিয়ে রাখা কোনো দুষ্প্রাপ্য মুক্তো। আতিথেয়তার জন্য তাঁদের চারপাশে প্রজাপতির মতো বিচরণ করবে সুশ্রী বালকের দল! সেই স্নিগ্ধ পরিবেশে আকর্ষণীয় পাত্রে তাঁরা পরিবেশন করবে সুমিষ্ট শরাব; যাতে না থাকবে মত্ততা, না আসবে কোনো ঘোর!

জান্নাতিদের জন্য আয়োজন করা হবে এক জাঁকালো মহোৎসব! সেই উদযাপনে অংশ নেওয়াই হবে মানব জীবনের পরম ও চরম সার্থকতা। অপরদিকে এই মহা আয়োজনে যারা আমন্ত্রিত হবে না, তাদের মতো দুর্ভাগা আর কে আছে। জীবনের সকল পাওয়া যে সেদিনেই পূর্ণ হবে। চক্ষু শীতল হবে, তৃপ্ত হবে ভূষিত হৃদয়। সেদিন সমস্ত পর্দা উঠে যাবে, উবে যাবে সমস্ত উদ্ভবেগ-উৎকণ্ঠা। আকাশ ও জমিনে বইবে শুধুই প্রশান্তির মোলায়েম বাতাস! সেদিন সময় থমকে যাবে, আটকে যাবে চোখের পলক। চারিদিকে বিরাজ করবে মহা মোলাকাতের আমেজ! 

কারণ, সেদিন যে দেখা দেবেন আমাদের অস্তিত্বের কারিগর, আমাদের একান্ত আপনজন, সর্বোত্তম অভিভাবক, মমতার আধার, অনুগ্রহের উৎস, মহামহিম রব আল্লাহ সুবহানাহু ওয়া তায়ালা! বান্দাকে দর্শন দিতে তিনি নিজের পবিত্র চেহারার রওশনকে সেদিন উন্মুক্ত করবেন! যে স্রষ্টাকে কোনোদিন দেখিনি, শুধু অনুভব করেছি হৃদয়ের গহিন তলে। যাঁর অস্তিত্বের ব্যাপারে কখনো কোনো সন্দেহ ঠাঁই দিইনি মনে; বরং শত কুমন্ত্রণা সত্ত্বেও যাঁকে বিশ্বাস করেছি একনিষ্ঠ চিত্তে। যাঁর সন্তুষ্টি অর্জনের অপেক্ষায় থেকেছি এতকাল। সৃষ্টিলগ্ন থেকে আজতক ভোগ করে চলেছি যাঁর অনুগ্রহ। যিনি কঠিন মুসিবতে যাবতীয় বিপর্যয় থেকে দিয়েছেন পরিত্রাণ, বিচারের কঠিন দিনে যে রব আমাদের মুক্তির একমাত্র সহায়, বিশ্বাসের প্রতিদানে রহমতের পালক মেলে যেই মহান সত্তা আমাদের স্থান দিয়েছেন অনাবিল সুখের ঠিকানা জান্নাতে, সেই অবিনশ্বর প্রভু তাশরিফ আনবেন তাঁর নগণ্য বান্দাদের সামনে!

এ যে মহাসৌভাগ্য! পরম পাওয়া! বান্দার প্রতি স্রষ্টা প্রদত্ত শ্রেষ্ঠ উপহার! রবের পবিত্র নুরের ঝলকে সেদিন বান্দার পলক থমকে যাবে। এক মনোযোগে স্রষ্টার পানে তাকিয়ে কেটে যাবে কত শত কাল! দৃষ্টি দিয়েছেন যে রব, পলক মেলে তাঁকেই দেখবে চোখ। এ যে সৃষ্টির চূড়ান্ত সার্থকতা! বর্ণনাতীত সাফল্য! সেদিন মহান আল্লাহ স্বয়ং তাঁর আদরের বান্দাদের আবৃত্তি করে শোনাবেন কুরআনের অমিয় বাণী। আর পরম প্রভুর অকল্পনীয় মধুর ধ্বনিতে সিক্ত হবে মানব হৃদয়!

পরজগতের সেই মহা আনন্দোৎসবে আমন্ত্রণ পাওয়ার জন্য প্রধান যোগ্যতা হবে আল্লাহর নৈকট্য অর্জন! আর তার জন্য অপরিহার্য পাথেয় হলো-

১. আল্লাহর প্রতি নিখাদ ভালোবাসা
২. তাঁর নৈকট্য অর্জনের তীব্র আকাঙ্ক্ষা
৩. তাঁর পথনির্দেশ অনুসরণ এবং
৪. ভালোবাসার প্রমাণস্বরূপ যেকোনো ত্যাগ স্বীকার ও পরীক্ষার জন্য সার্বক্ষণিক প্রস্তুতি।

আল্লাহর নৈকট্য অর্জনের জন্য বান্দাকে কয়েকটি ধাপ অতিক্রম করতে হয়। আর প্রতিটি ধাপেই ভেদ করতে হয় অবাধ্যতার পর্দা। এভাবে ধারাবাহিক চর্চার মধ্য দিয়ে বান্দা আস্তে আস্তে রবের নৈকট্যের দিকে এগিয়ে যায়।

আর রবের সামনে হাজির হওয়ার জন্য নিজেকে করে তোলে অধিকতর প্রস্তুত ও পরিপাটি। সেই ধাপগুলো হলোঃ

নৈকট্যের সূচনা:

স্রষ্টার সাথে সৃষ্টির সম্পর্ক চিরন্তন। এই সম্পর্ক কখনোই ছিন্ন হওয়ার নয়। তিনিই আমাদের পরম আদরে সৃষ্টি করে দুনিয়ায় পাঠিয়েছেন, শত অবাধ্যতা সত্ত্বেও প্রতি মুহূর্তে ঢেলে দিচ্ছেন অনুগ্রহের বারিধারা। তিনি বলেন

ورحمتي وسعت كل شيء -

‘আর আমার রহমত সকল কিছুর ওপর পরিব্যাপ্ত।' (সূরা আ'রাফ : ১৫৬)

কিন্তু অনেক ক্ষেত্রে এই সম্পর্ক একপাক্ষিক, যেখানে মনিব শুধু দিয়েই যাচ্ছেন আর বান্দা অবিরাম ভোগে মত্ত। কিন্তু এটি কারও অজানা নয় যে, একপাক্ষিক আগ্রহে সম্পর্ক কখনোই জমে ওঠে না। এতে মনিবের সন্তুষ্টি কিংবা নৈকট্য অর্জন করা মোটেই সম্ভব নয়। শোকরহীন এমন একতরফা ভোগকে বলে অকৃতজ্ঞতা। আর অকৃতজ্ঞতার পেয়ালা হাতে মালিকের গভীর সম্পর্কের আবেহায়াত পান কী করে সম্ভব! সুতরাং ভালোবাসা হতে হবে উভয়পাক্ষিক। আল্লাহ তায়ালা ঘোষণা করেন

يحبهم ويحبونه

‘আল্লাহ তাঁদের ভালোবাসেন, তাঁরাও আল্লাহকে ভালোবাসে।' (সূরা মায়েদা: ৫৪)

বান্দা যখন আল্লাহর রঙে রঙিন হতে চায়, তাঁর সন্তুষ্টি অর্জনে সচেষ্ট হয় এবং প্রস্তুত থাকে যাবতীয় ত্যাগ স্বীকারের জন্য, তখন পরম করুণাময় রব এই ভালোবাসার স্বীকৃতস্বরূপ নিজের নৈকট্যের দুয়ার খুলে দেন।

আল্লাহর নৈকট্যের সূচনা হয় তাঁর প্রতি ঈমান আনার মাধ্যমে। এই ঈমান বা বিশ্বাস তিনটি ধাপে সম্পন্ন হয়। প্রথমে অন্তর থেকে বিশ্বাস করতে হয় আল্লাহ ছাড়া কোনো উপাস্য নেই। তিনি যাবতীয় অংশীদারত্ব থেকে মুক্ত একক ও সয়ম্ভূ সত্তা। ভালো-মন্দের মালিকও একমাত্র তিনিই। তিনিই আমাদের প্রতিপালন করেন, রিজিক বণ্টন করেন, বিধান দেওয়ার কর্তৃত্বও তাঁর হাতে। সবশেষে আমরা সবাই তাঁর কাছেই প্রত্যাবর্তন করব। মুহাম্মাদ (সাঃ) তাঁর বান্দা ও মনোনীত রাসূল। এই বিশ্বাসসমূহের মৌখিক ঘোষণা এবং সর্বশেষ তা কর্মে বাস্তবায়নের মাধ্যমে ঈমানের শর্ত পূরণ হয়।

আল্লাহর প্রতি বিশ্বাসকে আমলে পরিণত করার জন্য রাসূল -এর দেখানো পথে হাঁটতে হবে। তাঁকে অনুসরণ করতে হবে প্রতিটি পদক্ষেপে। তিনি যেভাবে যা কিছু করেছেন, করতে বলেছেন, সেভাবেই তা সম্পন্ন করতে হবে। এটাই আল্লাহকে ভালোবাসার দাবি। পবিত্র কুরআনে আল্লাহ তায়ালা বলেন

قل إن كنتم تحبون الله فاتبعوني يحببكم الله ويغفر لكم ذنوبكم والله غفور رحيم

'যদি তোমরা আল্লাহকে ভালোবাসো, তবে আমার নবির অনুসরণ করো; তাহলে আল্লাহও তোমাদের ভালোবাসবেন এবং তোমাদের অপরাধগুলো ক্ষমা করে দেবেন।' (সূরা আলে ইমরান : ৩১)

আল্লাহ ও তাঁর রাসূলের প্রতি ঈমান এবং আনুগত্যের ঘোষণাদানের মধ্য দিয়েই আল্লাহর নৈকট্য অর্জনের প্রথম শর্ত পূরণ হয়। এরপর শুরু হয় মূল যাত্রা। এই যাত্রায় আস্তে আস্তে নিজেকে ভাঙতে হয় এবং নতুন করে গড়তে হয় রবের দেওয়া ছাঁচে। বাধ্য হয়ে কিংবা লোকদেখানোর জন্য নয়; ভাঙা গড়ার এই প্রক্রিয়া চলে সহজাত ভঙ্গিমায়। সৃষ্টি স্বতঃস্ফূর্তভাবে অগ্রসর হচ্ছে তার স্রষ্টার দিকে—রবের জন্য এর থেকে আনন্দের আর কী হতে পারে!

নৈকট্যের অগ্রযাত্রা:

আল্লাহর নৈকট্যলাভের যাত্রা শুরু হয় তাঁর প্রতিনিধি হিসেবে যথাযথ দায়িত্ব পালনের মাধ্যমে। কেননা, তিনি আমাদের পৃথিবীতে পাঠিয়েছেন তাঁর খলিফা বা প্রতিনিধি করে। মানব সৃষ্টির সূচনাকালে তিনি ফেরেশতাদের বলেছিলেন-

وإذ قال ربك للملائكة إني جاعل في الأرض خليفة

‘স্মরণ করো সেই সময়ের কথা, যখন তোমাদের রব ফেরেশতাদের বলেছিলেন, আমি পৃথিবীতে প্রতিনিধি সৃষ্টি করতে চাই।' (সূরা বাকারা : ৩০)

মালিকের নির্দেশের বাইরে প্রতিনিধির নিজস্ব বলতে কিছুই থাকে না। তার প্রতিটি পদক্ষেপ নির্ধারিত হয় মালিকের নির্দেশনার আলোকে। তাই প্রতিনিধি হিসেবে মানুষের দায়িত্ব হলো আল্লাহর হুকুম-আহকাম পুরোপুরি মেনে চলা এবং তাঁর আদেশ বাস্তবায়ন করা। আল্লাহ তায়ালার অন্যতম গুরুত্বপূর্ণ একটি হুকুম হলো মানুষকে ভালো কাজের উপদেশ দেওয়া এবং মন্দ কাজ থেকে বারণ করা। সুতরাং, এই দায়িত্ব পালন করাও প্রতিনিধি। হিসেবে মানুষের কর্তব্যের অন্তর্ভূক্ত।

দায়িত্ব পালনের জন্য প্রতিনিধিকে প্রথমেই মালিকের আদেশ-নিষেধসমূহ পরিপূর্ণভাবে জেনে নেওয়া আবশ্যক। এরপরই লেগে পড়তে হয় তা বাস্তবায়নের একান্ত প্রচেষ্টায়। মানুষের জন্য আল্লাহর পক্ষ থেকে পূর্ণাঙ্গ নির্দেশনামা হলো পবিত্র কুরআন। এই মহাগ্রন্থেই রয়েছে মানুষের সমস্ত প্রয়োজন ও সংকট মোকাবিলার কার্যকর রোডম্যাপ, সন্নিবেশিত হয়েছে সর্বোত্তম উপায়ে জীবন পরিচালনার চূড়ান্ত মূলনীতি। আল্লাহ তায়ালা বলেন-

 ذلك الكتاب لا ريب فيه: هدى للمتقين

'এটি আল্লাহর কিতাব, এর মধ্যে কোনো সন্দেহ নেই। এটি মুত্তাকিদের জন্য পথপ্রদর্শক।' (সূরা বাকারা: ০২)

شهر رمضان الذي أنزل فيه القران هدى للناس وبينت من الهدى والفرقان

'কুরআন নাজিল করা হয়েছে রমজান মাসে, যা মানবজাতির জন্য পথপ্রদর্শক এবং সৎপথের স্পষ্ট নিদর্শন, যা সত্য-সঠিক পথ দেখায় এবং হক ও বাতিলের পার্থক্য সুস্পষ্ট করে দেয়। (সূরা বাকারা : ১৮৫)

সুতরাং, প্রতিনিধি হিসেবে আমাদের কাজ হবে কুরআন-হাদিস ও ইসলামি শরিয়াহর বিধিবিধান সম্পর্কে মৌলিক জ্ঞানার্জন এবং তা বাস্তবায়নে আত্মনিয়োগ করা। এই সকল তৎপরতার মধ্য দিয়েই আরম্ভ হবে আল্লাহর নৈকট্য অর্জনের দিকে আমাদের আনুষ্ঠানিক যাত্রা ।

নৈকট্যের শর্ত পূরণ:

আমরা ঈমান আনার মাধ্যমে রবের সাথে একটি চুক্তিতে আবদ্ধ হই। সেই চুক্তির আওতায় নিজের জান ও মাল তাঁর নিকট সমর্পণ করি জান্নাতের বিনিময়ে। আল্লাহর সাথে এই কৃত চুক্তির যথাযথ বাস্তবায়ন করা তাঁর নৈকট্যলাভের অন্যতম শর্ত। মহান আল্লাহর ঘোষণায়—

إن الله اشتري من المؤمنين أنفسهم وأموالهم بأن لهم الجنة 
يقاتلون في سبيل الله فيقتلون ويقتلون

‘প্রকৃত ব্যাপার হলো আল্লাহ জান্নাতের বিনিময়ে মুমিনদের জীবন ও সম্পদ কিনে নিয়েছেন। তাঁরা আল্লাহর পথে লড়াই করে এবং (যুদ্ধের ময়দানে) মারে ও মরে।' (সূরা তাওবা: ১১১)

আমরা যারা ঈমান এনেছি, তারা প্রত্যেকেই এই চুক্তিতে আবদ্ধ হয়েছি। এর মাধ্যমে আল্লাহ আমাদের জীবন ও সম্পদ কিনে নিয়েছেন এবং বিনিময়ে পরকালে প্রস্তুত রেখেছেন সুশোভিত জান্নাতের বাগিচা। তবে আল্লাহ আমাদের থেকে ক্রয়কৃত জীবন ও সম্পদ আমাদের কাছেই আমানত রেখেছেন। শর্ত কেবল একটাই, যেন তাঁর নির্ধারিত সীমারেখার মধ্যেই জীবনকে ভোগ করি, সম্পদকে ব্যয় করি তাঁর দ্বীনের স্বার্থে। এই চুক্তি যথাযথভাবে মেনে চললেই কেবল রবের নৈকট্য অর্জন সম্ভব হবে।

নৈকট্যের সুধা লাভ: 

যখন বান্দার সকল কাজের একমাত্র উদ্দেশ্য হয় আল্লাহর সন্তুষ্টি অর্জন, প্রফুল্লচিত্তে, দ্ব্যর্থহীন কণ্ঠে যখন সে ঘোষণা দেয়-

إن صلاتي ونسكي ومحياي ومماتي لله رب العلمين

‘আমার সালাত, আমার কুরবানি, আমার জীবন, আমার মরণ সবই সারা জাহানের রব আল্লাহর জন্য।' (সূরা আনআম: ১৬২)

ঠিক তখনই সে পরম করুণাময় রবের নৈকট্যের সুধা লাভ করে। পান করে রবের রেজামন্দির আবেহায়াত। এই পর্যায়ে বান্দা ও রবের মাঝে কোনো অবাধ্যতার পর্দা থাকে না, থাকে না কোনো অভিমান-অনুযোগ। ফলে বান্দা হয়ে যায় রবের ঘনিষ্ঠ বন্ধু; যেমন বন্ধু হয়েছিলেন প্রিয় পয়গম্বর সাইয়্যিদুনা ইবরাহিম (আ.)।

আল্লাহর সন্তুষ্টি অর্জন মানুষের জন্য কঠিন কিছু নয়। কেননা, তিনি তো অন্তর্যামী! মানুষের মনের যাবতীয় খবর সম্পর্কে তিনি সম্পূর্ণ ওয়াকিবহাল। তিনি মানুষের কর্মসমূহ মূল্যায়ন করেন তাদের নিয়্যাত ও আন্তরিকতার ওপর ভিত্তি করে। বাহ্যিক আবরণ তাঁর কাছে গৌণ। রাসূল বলেন-

‘নিশ্চয় আল্লাহ তোমাদের বাহ্যিক চেহারা ও সম্পদ দেখেন না; দেখেন তোমাদের অন্তর ও কর্মকাণ্ড।' (মুসলিম : ২৫৬৪)

আল্লাহ দুর্বল বান্দার জন্য সহজ করতে চান; দূর করতে চান সব রকম জটিলতা। তিনি বান্দাকে ক্ষমা করতে ভালোবাসেন; অপছন্দ করেন শাস্তি বা আজাবে নিপতিত করতে। প্রার্থনা করলে তিনি খুশি হন; না চাইলে হন রুষ্ট। মনের খবর জানার ক্ষেত্রে তিনি বান্দার অতি সন্নিকটে।

আল্লাহ তায়ালা বলেন-

ونحن أقرب إليه من حبل الوريد

‘আমি তার গলদেশের শিরা অপেক্ষাও অধিকতর নিকটবর্তী। (সূরা কাফ: ১৬)

وإذا سألك عبادي عني فإني قريب أجيب دعوة الداع إذا دعان فليستجيبوا لي وليؤمنوا بي لعلهم يرشدون

'(হে নবি!) আমার বান্দারা যখন আপনার কাছে আমার সম্পর্কে জিজ্ঞেস করে, তখন তাদের বলুন- আমি এত নিকটবর্তী যে, কেউ যখন আমাকে ডাকে, তখন তার ডাক শুনি। সুতরাং তারাও আমার কথা অন্তর দিয়ে গ্রহণ করুক এবং আমার প্রতি ঈমান আনুক, যাতে তারা সঠিক পথে আসে।' (সূরা বাকারা : ১৮৬)

আমরা যদি আন্তরিকভাবে সচেষ্ট হই, নিয়্যাতকে পরিশুদ্ধ করি, দুই হাত বাড়িয়ে দিই রবের নৈকট্যের দিকে, দ্বীনকে পরিণত করি সকল কাজের কেন্দ্রবিন্দুতে, তাহলে আমাদের প্রতি তিনি রহমতের বারিধারা বর্ষণ করবেন। তাঁর দিকে এক হাত অগ্রসর হলে তিনি দুই হাত এগিয়ে আসবেন আমাদের দিকে। হাদিসে কুদসিতে মহান আল্লাহ ইরশাদ করেন-

“যে ব্যক্তি আমার দিকে এক বিঘত পরিমাণ এগিয়ে আসে, আমি তার দিকে এক হাত অগ্রসর হই। যে ব্যক্তি আমার দিকে এক হাত পরিমাণ অগ্রসর হয়, আমি তার দিকে দুই হাত এগিয়ে যাই। আর যে ব্যক্তি আমার দিকে পায়ে হেঁটে আসে, আমি তার দিকে যাই দৌড়ে দৌড়ে।' (মুসলিম : ৬৭২৬)

এই হাদিস সম্পর্কে ইবনে রজব হাম্বলি (রহ.) বলেন-

‘মানুষ! তুমি যদি দুনিয়ার কোনো বাদশাহের দরজায় যাও, হয়তো সে তোমাকে অভ্যর্থনা জানাবে না। ফিরেও তাকাবে না তোমার দিকে; এমনকী তোমাকে তার কাছে ভিড়তেই দেবে না। কিন্তু সকল বাদশাহের বাদশাহ বলছেন—“যে ব্যক্তি আমার দিকে হেঁটে হেঁটে আসে, আমি তার দিকে দৌড়ে দৌড়ে যাই।” তবুও তাঁর দিক থেকে মুখ ফিরিয়ে অন্য কিছুর পেছনে দৌঁড়াচ্ছ! তুমি সবচেয়ে জঘন্যভাবে প্রতারিত হচ্ছ এবং পথ হারিয়ে দিশাহীন হয়ে পড়ছ।'

মহান আল্লাহ ঘোষণা করেন-

يأيها الإنسان ما غرك بربك الكريم

"হে মানুষ! কোন জিনিস তোমাকে তোমার রবের ব্যাপারে ধোঁকায় ফেলে রেখেছে?' (সূরা ইনফিতার: ৬)

মানুষ যখন আল্লাহর নৈকট্যের সুধা পান করে, তখন আর কোনো হতাশা, দুঃখ, ক্লেশ বা অপ্রাপ্তির বেদনা তাকে স্পর্শ করতে পারে না। পথভ্রষ্ট করতে পারে না দুনিয়ার কোনো মোহ। নিজের সমস্ত প্রচেষ্টা, অর্জন সে তখন সঁপে দেয় মহান প্রভুর উদ্দেশে। নিজের ক্যারিয়ারকে পরিচালিত করে আল্লাহ নির্দেশিত পথে। সমস্ত সম্পদ-মেধা-শ্রম ব্যায় করে উম্মাহর স্বার্থে। ক্ষমতা অর্থ-বৈভব যত বাড়তে থাকে, তত বেশি সে নিজেকে নিয়োজিত করে মানবতার কল্যাণে। স্রষ্টার আনুগত্য আর সৃষ্টির সেবাই হয় তাঁর প্রধান কাজ। তাঁর হাত ও মুখ দ্বারা নিশ্চিত হয় অন্য সকল মানুষের নিরাপত্তা।

সমাজে যখন আল্লাহর নৈকট্যলাভকারী মানুষের সংখ্যা বেড়ে যায়, তখন সমাজ হয়ে যায় শান্তির বসুধা। হিংসা-বিদ্বেষ, পরশ্রীকাতরতা ভুলে মানুষ তখন পরস্পরের কল্যাণ কামনায় রত হয়। ব্যক্তিস্বার্থ উপেক্ষা করে নিজেকে উৎসর্গ করে বৃহত্তর উম্মাহর তরে। আল্লাহর দেওয়া যোগ্যতা ও সক্ষমতা ব্যয় করে তাঁরই সৃষ্টির মঙ্গলার্থে। এভাবে মানুষ ক্রমশ তার অধিকার ফিরে পায়; দূরীভূত হয় অন্যায়-অত্যাচার আর দুর্নীতির দূষিত সংস্কৃতি। সমাজকে বর্ণিল করে তোলে শান্তি ও সমৃদ্ধির জান্নাতি আমেজ।

আল্লাহর নৈকট্যলাভে সহায়ক উপাদান:

এমন কিছু কাজ রয়েছে, যেগুলো আল্লাহর নৈকট্য অর্জনকে সহজ করে তোলে। অন্য কথায়, ব্যক্তিকে প্রভুর নৈকট্যের জন্য আস্তে আস্তে প্রস্তুত করে তোলে। এগুলোকে রবের সঙ্গে সম্পর্ক স্থাপনের প্রাথমিক প্রস্তুতিও বলা চলে। নিজের দৈনন্দিন রুটিনে এসব গুরুত্বপূর্ণ কাজ যুক্ত করে যথাযথভাবে চর্চা করলে ব্যক্তি নিজে থেকেই আল্লাহর নৈকট্য অর্জনের জন্য প্রস্তুত হয়ে যায়। কাজগুলো হলো

বিনয়াবনত সিজদা:
সিজদা হলো সুমহান সত্তা 'মহান' আল্লাহর সামনে সর্বাধিক বিনীতভাবে নিজেকে সমর্পণ। গোটা সৃষ্টিজগৎ অনাদিকাল থেকে আল্লাহর সিজদায় অবনত। সিজদায় যখন লুটিয়ে পড়ি, তখন আমরা দেহের সবচেয়ে মর্যাদাবান ও সুউচ্চ অংশ 'মস্তক' ভূলুণ্ঠিত করে দিই। নিজেকে এর চেয়ে বেশি আর ছোটো করা যায় না। আমাদের অবস্থা তখন الأسفل তথা চূড়ান্ত অবনমিত, আর রব তখন  الأعلى তথা সর্বোচ্চ মহান ও মর্যাদাবান। তাইতো আমরা তাঁর সম্মান ও বড়োত্বের ঘোষণা দিয়ে বলে উঠি-

سبحان ربي الأعلى

‘অতি পবিত্র আমার রব, যিনি সুউচ্চ।'

নিজেকে ছোটো কিংবা তুচ্ছ হিসেবে উপস্থাপন করার জন্য এর চেয়ে উৎকৃষ্ট তরিকা আর হতে পারে না। এজন্যই সিজদাবনত এই দৃশ্য অবলোকন করতে আল্লাহ সবচেয়ে বেশি পছন্দ করেন, বান্দাকে কাছে টেনে নেন পরম মমতায়। আল্লাহ তায়ালা আমাদের সিজদাবনত মস্তকে তাঁর নৈকট্য প্রার্থনার আহ্বান জানিয়েছেন পবিত্র কুরআনে—

واسجد واقترب

‘তুমি সিজদা করো এবং নৈকট্য অর্জন করো।' (সূরা আলাক: ১৯)

আবু হুরায়রা (রা.) থেকে বর্ণিত, রাসূলুল্লাহ (সাঃ) বলেছেন ‘বান্দা আল্লাহর অধিক নিকটবর্তী হয়, যখন সে সিজদায় অবনত হয়। অতএব, তোমরা ওই অবস্থায় অধিক পরিমাণে দুআ করতে থাকো।' (মুসলিম: ৪৮২)

কুরআন ও হাদিসের জ্ঞানার্জন:
মানুষ তার কর্মপরিকল্পনা প্রণয়ন করে নিজ নিজ চিন্তার আলোকে। এই চিন্তা গঠিত হয় তার অর্জিত জ্ঞান ও অভিজ্ঞতার মাধ্যমে। এই জ্ঞানার্জনের অন্যতম প্রধান উপায় হলো—নিয়মিত অধ্যয়ন ও অধ্যবসায়। মানুষকে বাস্তব জীবনে সবচেয়ে গভীরভাবে প্রভাবিত করে—তার অর্জিত জ্ঞান। তাই সঠিকভাবে জীবনযাপনের জন্য শুদ্ধ জ্ঞান অর্জন অপরিহার্য। মানুষ যখন সঠিকভাবে জানে-সে কে, কোথা থেকে তার আগমন, কীভাবে তার সৃষ্টি, কী তার অস্তিত্বের উদ্দেশ্য, কোথায় গন্তব্য,  প্রকৃত দায়িত্বই-বা কী, তখন সে জীবনকে সুন্দরভাবে সাজাতে সচেষ্ট হয়। নিবেদিত হয় জীবনের প্রকৃত উদ্দেশ্য অর্জনে।

বিশুদ্ধ জ্ঞানের প্রধান উৎস হলো কুরআন ও হাদিস। এখানেই রয়েছে মানুষের জীবন পরিচালনার সর্বোত্তম নির্দেশিকা। ফলে জীবনকে সঠিক কক্ষপথে রাখতে কুরআন-হাদিসের জ্ঞান অর্জনের বিকল্প নেই। ইসলামের এই প্রধান দুই উৎস অধ্যয়নের মাধ্যমেই একজন মুমিন জানতে পারে কে তাকে সৃষ্টি করেছেন? কেন সৃষ্টি করেছেন? তার চূড়ান্ত গন্তব্য কোথায় এবং কীভাবে সেখানে যেতে হবে? ফলে কুরআন-হাদিসে বিজ্ঞ মুমিন বান্দারাই কেবল জীবনের প্রকৃত উদ্দেশ্য বুঝতে সক্ষম হন। আর এই কারণেই তারা আল্লাহকে ভালোবাসেন সবচেয়ে বেশি; তাঁর শাস্তিকে ভয় করেন এবং হুকুম-আহকামের ব্যাপারে থাকেন সদা সতর্ক। আল্লাহ তায়ালা বলেন-

إنما يخشى الله من عباده العلموا

‘আল্লাহর বান্দাদের মধ্যে কেবল জ্ঞানীরাই তাঁকে ভয় করে। (সূরা ফাতির: ২৮)

এই ভয় ও ভালোবাসার যৌথ শক্তিতে কুরআন-হাদিসের জ্ঞানে আলোকিত মুমিনরা সক্ষম হয় শয়তানের ধোঁকাকে ঠেকিয়ে দিতে। তাদের অন্তর হয় সজীব ও সতেজ, হৃদয় থাকে রবের প্রেমে মশগুল। অন্তরের এই নিষ্কলুষ চরিত্রই তাদের মহান রবের দিকে ধাবিত করে।

মালেক ইবনে দিনার (রহ.) বলেছেন-

"নিশ্চয়ই কুরআন হলো হৃদয়ের প্রাণ, যেমন মাটির প্রাণ বৃষ্টি।

নিয়মিত কুরআন-হাদিস অধ্যয়ন স্মরণ করিয়ে দেবে আল্লাহর সাথে আমাদের সম্পর্কের কথা। আমরা অনেকেই শুধু কুরআন তিলাওয়াত করি, কিন্তু বোঝার চেষ্টা করি না মোটেই। এতে কিছু সওয়াব হয় ঠিক, কিন্তু কুরআনের প্রকৃত হক আদায় হয় না। অথচ কুরআন পাঠের অর্থ হলো আল্লাহর সাথে কথা বলা। যদি বোঝার চেষ্টাই না করি, তাহলে কথোপকথনের মর্ম উপলব্ধি করা প্রায় অসম্ভব।

আবদুল্লাহ ইবনে উমর (রা.)-এর বর্ণনায় বিশ্বনবি (সাঃ) বলেন-

“নিশ্চয়ই হৃদয়ে মরিচা ধরে, যেভাবে পানি লাগলে লোহায় মরিচা ধরে। তাঁকে জিজ্ঞেস করা হলো-'হে আল্লাহর রাসূল!  এ মরিচা দূর করার উপায় কী?' তিনি বললেন-'বেশি বেশি মৃত্যুকে স্মরণ এবং কুরআন তিলাওয়াত। (বায়হাকি, শুআবুল ঈমান ১৮৫৯)

আল্লাহর নৈকট্য অর্জনে তাই নিয়মিত কুরআন হাদিস অধ্যয়ন করা একান্ত কর্তব্য। পাশাপাশি ইসলাম বুঝতে সহায়ক সাহিত্য পাঠের অভ্যাস গড়ে তোলাও জরুরি।

ফরজ ইবাদতসমূহ পালন:
আল্লাহকে রব হিসেবে মেনে নেওয়ার স্বীকারোক্তির পর বান্দার প্রথম কর্তব্য হলো তাঁর নির্ধারিত ফরজ ইবাদতসমূহ যথাযথভাবে পালন করা। ফরজ ইবাদত উপেক্ষা করে কখনোই আল্লাহর নৈকট্য অর্জন সম্ভব তো নয়; বরং এর মাধ্যমে বান্দা ও রবের মাঝে সৃষ্টি হয় যোজন যোজন দূরত্ব। বান্দার অবাধ্যতার পর্দায় আড়াল হয়ে যায় রবের অপার অনুগ্রহ। 'ফরজ' বান্দার জন্য আল্লাহ নির্ধারিত অবশ্যপালনীয় কর্তব্য। ফলে এই কর্তব্যকে এড়িয়ে চলার অর্থ আল্লাহর অপরিহার্য আদেশকেই উপেক্ষা করা, অবাধ্যতার আবর্জনায় নিজেকে কর্দমাক্ত করা। আর এটা তো সুবিদিত যে, অবাধ্যতার কালিমা গায়ে মেখে কখনো মনিবের নৈকট্য অর্জন করা যায় না।

অপরদিকে আবশ্যক ইবাদতগুলো যথাযথভাবে আদায়ের মাধ্যমে বান্দা অবচেতন মনেই এমন সব গুণাবলি অর্জন করে, যা তাকে ধাবিত করে রবের রেজামন্দির দিকে। কেননা, প্রতিটি ফরজ ইবাদতেরই রয়েছে আলাদা আলাদা গুরুত্ব ও হাকিকত। উদাহরণস্বরূপ, সালাত অশ্লীলতা ও পাপাচার থেকে আমাদের অন্তরকে পবিত্র রাখে, তৈরি করে আল্লাহর সাথে সাক্ষাতের অবারিত সুযোগ। এর মধ্য দিয়ে রবের সাথে সম্পর্ক ও যোগাযোগ দুই-ই বৃদ্ধি পায়। নামাজের প্রতিটি রাকাতে আমরা উচ্চারণ করি রবের একত্ববাদ, মহত্ত্ব ও পবিত্রতার বাণী। আনুগত্যের শির নত করে দিই তাঁর কদম তলে। বারবার ঘোষণা করি আমরা কেবল তোমারই ইবাদত করি, তোমার কাছেই সাহায্য চাই। আমরা যখন একাগ্রচিত্তে এই দুআ করতে থাকি, মহান আল্লাহ তখন আর সাড়া না দিয়ে পারেন না। তবে কখনো তিনি বান্দার প্রার্থনার ফল তাৎক্ষণিক দান করেন, আবার কখনো তা জমিয়ে রাখেন আখিরাতের জন্য।

অত্যাবশ্যকীয় কাজগুলোর অন্যতম 'সাওম' আমাদের মাঝে সৃষ্টি করে তাকওয়া ও আত্মসংযম। এটি আমাদের চোখ, কান ও জিহ্বাকে নিয়ন্ত্রণ করতে শেখায়। ঢালস্বরূপ ভূমিকা রাখে সকল পাপের বিরুদ্ধে। আমাদের উদ্বুদ্ধ করে গলায় লাগাম পরিয়ে নফসকে কঠোর শাসন করতে, মানুষের প্রতি উদার ও মহানুভব হতে। এভাবে রবের হুকুমের ছাঁচে ফেলে সাওম আমাদের প্রস্তুত করে নিয়ে যায় রবের একান্ত সান্নিধ্যে।

আরও একটি গুরুত্বপূর্ণ ফরজ ইবাদত হলো জাকাত। লোভের বিষাক্ত রস নিংড়ে এটি আমাদের অন্তরকে বিশুদ্ধ করে। আল্লাহ দয়া করে আমাদের যে সম্পদ দিয়েছেন, সেখানে অন্য বান্দাদের জন্যও রয়েছে নির্দিষ্ট হক বা অধিকার। এই অংশটুকু আমাদের নয়; পুরোপুরি অন্যের। অপরকে অধিকার বঞ্চিত করে তা ভোগ করা আমাদের জন্য সম্পূর্ণ হারাম। জাকাত প্রদানের মাধ্যমে অপর বান্দাকে এই প্রাপ্য বুঝিয়ে দেওয়ার ফলে রবের সাথে গড়ে ওঠে মুমিনের ঘনিষ্ঠ মিতালি। নিশ্চিত হয় আল্লাহ প্রদত্ত সম্পদের পবিত্রতা। একই সঙ্গে মালিক খুশি হন তাঁর বান্দার প্রতি। ফলে মালিকের নৈকট্য অর্জন নিছক সময়ের ব্যাপার হয়ে দাঁড়ায়।

একইভাবে হজ হলো চেতনাগতভাবে রবের দিকে ফেরার এক আনুষ্ঠানিক ভ্রমণ। দুনিয়ার দায় মিটিয়ে, সমস্ত ব্যস্ততা থেকে মুখ ফিরিয়ে বিশ্বজাহানের প্রতিপালক মহান রবের দিকে যাত্রা! বান্দার গায়ে তখন কবরের বসন, মুখে লাব্বাইক আল্লাহুম্মা লাব্বাইক ধ্বনির তাওহিদি সাক্ষ্য। এ যেন মরণের আগেই মৃত্যুর মহড়া!

হজ আমাদের অন্তরে দুনিয়ার মোহ হ্রাস করে একত্ববাদের বিশ্বাসকে শক্তিশালী করে। অন্তরে জন্ম নেওয়া বর্ণবাদকে মুছে সমগ্র মুসলিম উম্মাহকে গেঁথে ফেলে একটি সুতোয়। সমূলে ধ্বংস করে হিংসা, বিদ্বেষ কিংবা জাতিগত ভেদাভেদ। এ বাৎসরিক মহাসম্মেলনে অংশ নিয়ে সারা বিশ্বের মুসলিম জনতা একযোগে ঘোষণা করে প্রতিপালকের বড়োত্ব ও মর্যাদা। সবার পরিচয় তখন এক ও অভিন্ন; সকলেই সেখানে এক আল্লাহর নগণ্য বান্দা! কেবল এই চিত্রই মানুষের মন থেকে যাবতীয় হিংসা-বিদ্বেষ দূরীভূত করার জন্য যথেষ্ট। এজন্য ফরজ ইবাদতসমূহ অত্যন্ত গুরুত্ব ও যত্নের সাথে আমাদের যথাযথভাবে আদায় করতে হবে। কেননা, এর মাধ্যমেই ত্বরান্বিত হবে আল্লাহর নৈকট্য অর্জন।

নফল ইবাদত আদায়:
মৌলিক ইবাদতসমূহ আদায় করতে আমরা বাধ্য; কিন্তু ভালোবাসার দাবিই হলো বাধ্যবাধকতার ঊর্ধ্বে উঠে অতিরিক্ত কিছু করা। এতে সম্পর্ক গভীর হয়, বাড়ে পারস্পরিক বোঝাপড়ার রসায়ন। ফরজের বাইরে এমন অতিরিক্ত আমলকে বলা হয় নফল ইবাদত। আল্লাহর প্রতি ভালোবাসা বৃদ্ধিতে এবং তাঁর নৈকট্য অর্জনে এই নফল ইবাদতসমূহ অত্যন্ত গুরুত্বপূর্ণ। হাদিসে কুদসিতে মহান আল্লাহ ইরশাদ করেন-

”আমার বান্দার প্রতি যা ফরজ করেছি, তা দ্বারাই সে আমার অধিক নৈকট্যলাভ করে। আমার বান্দা নফল ইবাদতের মাধ্যমে আমার নৈকট্য হাসিল করতে করতে অবশেষে আমি তাকে ভালোবেসে ফেলি। আর যখন আমি তাকে ভালোবাসি, তখন তার কান হয়ে যাই, যা দিয়ে সে শোনে। আমি তার চোখ হয়ে যাই, যা দিয়ে সে দেখে। আমি তার হাত হয়ে যাই, যা দিয়ে সে ধরে। আমি তার পা হয়ে যাই, যে পা দিয়ে সে চলাফেরা করে। সে যদি আমার কাছে কিছু প্রার্থনা করে, আমি তাকে তা দিয়ে দিই। সে যদি আমার নিকট আশ্রয় চায়, তাহলে আমি তাকে আশ্রয় প্রদান করি।” (বুখারি : ৬৫০২)

তাছাড়া কিয়ামতের দিন বান্দার ফরজে কোনো কমতি থাকলে নফল দিয়েই সেই ঘাটতি পূরণ করা হবে। রাসূল (সাঃ) এ প্রসঙ্গে বলেন-

إن أول ما يحاسب الناس به يوم القيامة من أعمالهم الصلاة يقول ربنا جل وعز لملائكته وهو أعلم أنظروا في صلاة عبدی اتتها أم نقصها فإن كانت تامة كتبت له تامة وإن كان التقص منها شيئا قال انظروا هل لعبدي من تطوع فإن كان له تطوع قال آتم العبدي فريضته من تطوعه ثم تؤخذ الأعمال على ذا كم

‘কিয়ামতের দিন মানুষের আমলসমূহের মধ্যে প্রথম সালাতের হিসাব নেওয়া হবে। বান্দার সালাত সম্পর্কে জানা সত্ত্বেও আমাদের মহান রব ফেরেশতাদের জিজ্ঞেস করবেন-“দেখ তো সে তা পরিপূর্ণভাবে আদায় করেছে নাকি তাতে কোনো ত্রুটি রয়েছে?” অতঃপর বান্দার সালাত পূর্ণাঙ্গ হলে পূর্ণাঙ্গ-ই লেখা হবে। আর যদি তাতে ত্রুটি থাকে, তাহলে ফেরেশতাদের বলবেন—“দেখ তো তার কোনো নফল সালাত আছে কি না?” যদি থাকে, তাহলে তিনি বলবেন—“আমার বান্দার ফরজ সালাতের ঘাটতি তার নফল সালাত দ্বারা পরিপূর্ণ করে দাও।" অতঃপর সকল আমলই এভাবে গ্রহণ করা হবে।' (আবু দাউদ: ৮৬৪)

নফল ইবাদতের ক্ষেত্রে কিছু গুরুত্বপূর্ণ অনুষঙ্গ:

কিয়ামুল লাইল:
নফল ইবাদতসমূহের মধ্যে সর্বাপেক্ষা গুরুত্বপূর্ণ হলো কিয়ামুল লাইল বা তাহাজ্জুদের সালাত। এই সালাত আল্লাহর সাথে বান্দার ভালোবাসাকে অধিক হারে বৃদ্ধি করে, সুদৃঢ় করে সৃষ্টি ও স্রষ্টার অকৃত্রিম সম্পর্ক। কেননা, এই সালাত আদায় করতে হলে বান্দাকে নফসের বিরুদ্ধে লড়াইয়ে বিজয়ী হতে হয়, ত্যাগ করতে হয় আরামদায়ক ও প্রশান্তিময় ঘুম। বান্দা যখন আরাম-আয়েশ ত্যাগ করে তার প্রভুর সামনে দাঁড়িয়ে যায়, তখন প্রভুর চেয়ে খুশি আর কেউ হন না।

তাহাজ্জুদ বান্দাকে আল্লাহর রেজামন্দির জন্য প্রস্তুত করে। নবুয়তের গুরুদায়িত্ব পালনের জন্য প্রস্তুত করতে বিশ্বনবি কে রাতের বেশিরভাগ অংশে তাহাজ্জুদের সালাত আদায়ের নির্দেশ দিয়েছিলেন আল্লাহ তায়ালা। তিনি বলেন-

يأيها المؤمل- قم اليل إلا قليلا- يضفة أو انقض منه قليلا - أو زد عليه ورتل القرآن ترتيلا - إنا سنلقي عليك قولا ثقيلا -

‘হে বস্ত্র মুড়ি দিয়ে শয়নকারী! রাতের বেলা নামাজে রত থাকো কিছু সময় ছাড়া। অর্ধেক রাত কিংবা তার চেয়ে কিছু কম করো অথবা তার ওপর কিছু বাড়িয়ে নাও। আর কুরআন থেমে থেমে পাঠ করো। আমি অতি শীঘ্রই তোমার ওপর একটি গুরুভার বাণী নাজিল করব।' (সূরা মুজ্জাম্মিল: ০১-০৫)

এরপর রাসূল যখন নবুয়তের দায়িত্ব পালনে অভ্যস্ত হয়ে পড়লেন, তখন আল্লাহ তাহাজ্জুদকে নফলে পরিণত করলেন। আর প্রিয় পয়গম্বরের জন্য ঘোষণা করলেন সর্বোচ্চ মর্যাদাপূর্ণ স্থান। তিনি বলেন-

ومن اليل فتهجد به نافلة لك على أن يبعثك ربك مقاما
محمودا

‘আর রাতে তাহাজ্জুদ পড়ো। এটি তোমার জন্য নফল। অচিরেই তোমার রব তোমাকে প্রশংসিত স্থানে প্রতিষ্ঠিত করবেন।' (সূরা বনি ইসরাইল : ৭৯)

তাহাজ্জুদ আদায় শুধু নবিদের বৈশিষ্ট্য-ই নয়; এটি মুমিনদেরও একটি বিশেষ গুণ। আল্লাহ তায়ালা সফল মুমিনদের দিনলিপি বর্ণনা করে বলেন-

كانوا قليلا من اليل ما يهجعون- وبالأسحار هم يستغفرون

 'রাতের বেলা তাঁরা কমই ঘুমাত। তাঁরা ক্ষমাপ্রার্থনা করত রাতের শেষ প্রহরে।' (সূরা জারিয়াত: ১৭-১৮)

বিশ্বনবি (সাঃ) বলেন-

'মহান আল্লাহ প্রতিরাতের শেষ প্রহরে প্রথম আসমানে নেমে আসেন। আর বান্দাকে ডেকে ডেকে বলতে থাকেন-“কে আছ এমন, আমার কাছে চাইবে; আমি তোমার চাওয়া পূরণ করব। কে আছ এমন, আমার কাছে ক্ষমাপ্রার্থনা করবে; আমি তোমায় ক্ষমা করে দেবো।" (বুখারি : ১১৪৫)

মহান মনিব যখন সপ্তম আকাশ ছেড়ে নেমে আসেন ধরণির সন্নিকটে, পৃথিবীর দুয়ারে কড়া নেড়ে বান্দাকে আহ্বান করেন আদরের স্বরে, রবের প্রেমে মশগুল বান্দা তখন কীভাবে বিছানায় শুয়ে থাকতে পারে? প্রভুর আহ্বানে সাড়া না দিয়ে কী করে আচ্ছন্ন থাকতে পারে গভীর নিদ্রায়? আরামের বিছানা যে তার কাছে মনে হয় বিরহের আগুন। ফলে রাতের নীরবতা ভেঙে উঠে পড়ে সে। মনের আগুনকে শান্ত করে অজুর সিক্ত পানি দিয়ে। অতঃপর দাঁড়িয়ে যায় প্রভুর সাথে শেষ রাতের মোলাকাতে।

প্রবৃত্তি তো চায় শেষ রাতে বিছানায় আরাম করতে। বান্দা যখন সেই কামনাকে তুচ্ছ করে হাজির হয় রবের সামনে, তখন রব তার জন্য নৈকট্যের দুয়ার খুলে দিতে কার্পণ্য করেন না। তার জন্য প্রস্তুত করেন চির শান্তির নীড় জান্নাত। রাসূল (সাঃ) বলেন

‘রাতে উঠে নামাজে দাঁড়িয়ে যাও, যখন মানুষ ঘুমিয়ে থাকে। তাহলে তোমরা নির্বিঘ্নে জান্নাতে প্রবেশ করবে (মুসনাদে আহমদ : ৪৫১)

আবু হুরায়রা (রা.) থেকে বর্ণিত, আল্লাহর রাসূল (সাঃ) বলেন-

‘সেই ব্যক্তির ওপর আল্লাহ তায়ালা রহম করুন, যে রাতের বেলায় জেগে উঠে সালাত পড়ে এবং প্রিয়তমা স্ত্রীকে জাগিয়ে দেয়।  সে জেগে উঠতে গড়িমসি করলে মুখমণ্ডলে পানি ছিটিয়ে দেয় যাতে সজাগ হয়। অনুরূপভাবে আল্লাহ সেই মহিলার প্রতিও রহম করুন, যে প্রথমে জেগে উঠে সালাত আদায় করে আর জাগিয়ে তোলে প্রিয়তম স্বামীকে। স্বামী জেগে উঠতে গড়িমসি করলে মুখমণ্ডলে পানি ছিটিয়ে দেয়, যাতে সে জেগে ওঠে। (আবু দাউদ : ১৩০৮)

কুরআন তিলাওয়াত:
কুরআন তিলাওয়াত হলো আল্লাহর সাথে বান্দার কথোপকথন, তাঁর সঙ্গে নৈকট্য বৃদ্ধির অন্যতম কার্যকর উপায়। এ সুমহান বাণী তিনি পৃথিবীতে পাঠিয়েছেন মানবজাতির হিদায়াতের উদ্দেশ্যে। এ কুরআন বান্দা ও রবের মধ্যকার সম্পর্কের সেতুবন্ধন। ফলে অর্থ অনুধাবন করে কুরআন তিলাওয়াত করলে মনে হবে—স্বয়ং আল্লাহ তায়ালাই আপনার সাথে কথা বলছেন। আবার কখনো মনে হবে-এতে আগে থেকেই প্রস্তুত করে রাখা হয়েছে আপনার মনের সকল চাহিদা, আকুতি ও প্রার্থনা। আপনি তিলাওয়াত করছেন আর মনের অজান্তে প্রভুকে শুনিয়ে যাচ্ছেন নিজের প্রয়োজনের সকল ফিরিস্তি। কখনো মনে হবে ঐতিহাসিক সব ঘটনা পরিক্রমায় হারিয়ে যাচ্ছেন। কখনো-বা মনে হবে হাবুডুবু খাচ্ছেন তথ্য উপাত্তের অথই সাগরে।

জীবনবোধ, মোটিভেশন, উপদেশমালা, আইনি বিধিবিধান, প্রকৃতির অপরূপ বর্ণনা; কী নেই এতে! এ যেন মহাবিশ্বের মহাবিস্ময়; যা আবৃত্তি করলে হৃদয় প্রশান্ত হয়, জেগে ওঠে ঘুমন্ত বিবেক। আবেগের দুয়ারে লাগে এক জ্যোতির্ময় ছোঁয়া। তাইতো রাসূল কুরআন তিলাওয়াতকে আখ্যা দিয়েছেন সর্বশ্রেষ্ঠ নফল ইবাদত হিসেবে।
রাসূল (সাঃ)  ইরশাদ করেন ‘তোমাদের মধ্যে সর্বোত্তম ওই ব্যক্তি, যে নিজে কুরআন শেখে এবং অন্যকে শিক্ষা দেয়।' (আবু দাউদ : ১৪৫২)

অন্যত্র এসেছে

'তোমরা কুরআন তিলাওয়াত করো। কেননা, কিয়ামতের দিন কুরআন তাঁর পাঠকের জন্য সুপারিশ করবে।' (মুসলিম : ৮০৪)
অনুরূপ বর্ণিত হয়েছে

'যে ব্যক্তি কুরআনের একটি হরফ পাঠ করবে, তার নেকি হবে দশগুণ হিসাবে। আমি বলি না যে, আলিফ-লাম-মিম মিলে একটি হরফ; বরং আলিফ একটি, লাম একটি এবং মিম আরেকটি হরফ।' (তিরমিজি : ২৯১০)

নফল রোজা: 
আল্লাহর সাথে সম্পর্ক উন্নয়নে নফল রোজা খুবই ফলপ্রসূ একটি উপায়। রোজার সব থেকে গুরুত্বপূর্ণ উপকারিতা হলো—এটি নফসকে নিয়ন্ত্রণ করতে দারুণ কার্যকর এক অস্ত্র। এ ধরনের অতিরিক্ত ইবাদত নফসের খায়েশকে দলিত করে হৃদয়ে জাগ্রত করে সার্বক্ষণিক আল্লাহর স্মরণ। একই সঙ্গে রোজা বান্দাকে নৈতিক পরিশোধনের মধ্য দিয়ে আল্লাহ তায়ালার অধিক নিকটবর্তী করে তোলে। এজন্য রাসূল (সাঃ) তাঁর জীবদ্দশায় সপ্তাহের প্রতি সোম ও বৃহস্পতিবার এবং মাসের ১৩, ১৪, ১৫ তারিখে সিয়াম পালন করতেন। আমরাও আল্লাহর সন্তুষ্টির উদ্দেশ্যে নবিজির অনুসরণে এই দিনগুলোতে নফল রোজা রাখার অভ্যাস গড়ে তুলতে পারি।

দান-সাদাকা: 
আল্লাহ আমাদের যে রিজিক দিয়েছেন, সেখান থেকে অন্য ভাইয়ের জন্য খরচ করা বদান্যতার পরিচায়ক। এ ধরনের দান-সাদাকার মাধ্যমে অপরের প্রতি ভালোবাসা বৃদ্ধি পায়, সুদৃঢ় হয় ভ্রাতৃত্বের বন্ধন। আল্লাহর সম্পদ দিয়ে তাঁরই সৃষ্টির সেবা করার সুযোগ তৈরি হয় এর মাধ্যমে। আর যে ব্যক্তি সৃষ্টির সেবায় সচেষ্ট হয়, মহান স্রষ্টা তার প্রতি সন্তুষ্ট হন সব থেকে বেশি। আমরা যা ভোগ করি, তা কোনো একসময় নিঃশেষে ক্ষয় হয়ে যায়। কিন্তু যা দান করি, তা মূলত আমাদের আমলনামাতেই গচ্ছিত থাকে, আমাদের জন্য বয়ে আনে চিরকালীন কল্যাণ।

রাসূল (সাঃ) একবার একটা ভেড়া কুরবানি করে গোশত বিতরণ করলেন। বিতরণ শেষে তিনি উম্মুল মুমিনিনকে জিজ্ঞেস করলেন

‘ঘরে কিছু বাকি আছে কি?' আম্মাজান জবাব দিলেন—'ঘাড়ের গোশত ছাড়া আর কিছুই অবশিষ্ট নেই।' রাসূল (সাঃ)  বললেন ‘বরং সবকিছুই আছে (আমলনামায়), শুধু ঘাড়ের অংশটুকু ব্যতীত।' (তিরমিজি)

দান অনেকটা লাইফটাইম ব্যাবসার মতো। দুনিয়ায় সামান্য বিনিয়োগই পরকালে ফিরে আসবে শতগুণ মুনাফাসমেত। এজন্যই আলি (রা.) বলেছেন

‘আল্লাহর সাথে ব্যাবসা করো, অবশ্যই তুমি লাভবান হবে।'
একই কথা ধ্বনিত হয়েছে পবিত্র কুরআনে আল্লাহ তায়ালা বলেন-

مثل الذين ينفقون أموالهم في سبيل الله كمثل حبة البعث سبع سنابل في كل سنبلة مائة حبة والله يضعف لمن يشاء
والله واسع عليم -

"যারা আল্লাহর পথে নিজের সম্পদ ব্যয় করে, তাঁদের উপমা একটি বীজের মতো, যা উৎপন্ন করে সাতটি শিষ। প্রতিটি শিষে রয়েছে শত শস্যদানা। আর আল্লাহ যাকে চান, তার জন্য বাড়িয়ে দেন। আল্লাহ প্রাচুর্যময়, সর্বজ্ঞ।' (সূরা বাকারা : ২৬১)

এজন্য মৃত্যু উপস্থিত হওয়ার আগেই সাধ্যমতো দান অব্যাহত রাখা উচিত। আল্লাহ তায়ালা বলেন-

يأيها الذين أمنوا أنفقوا مما رزقنكم من قبل أن يأتي يوم لا بيع فيه ولا خلة ولا شفاعة

'হে ঈমানদারগণ! তোমাদের যা কিছু ধন-সম্পদ দিয়েছি, তা থেকে ব্যয় করো সেই দিনটি আসার আগে, যেদিন কোনো কেনাবেচা চলবে না, বন্ধুত্ব কাজে লাগবে না এবং কারও কোনো সুপারিশও কাজে আসবে না।' (সূরা বাকারা : ২৫৪)

সাদাকার অর্থ-সম্পদ দেওয়া উচিত গরিব-দুঃখী, ফকির-মিসকিন, কন্যাদায়গ্রস্ত, ঋণ ও বিপদগ্রস্ত, ইয়াতিম অথবা অসচ্ছল শিক্ষার্থীকে। পাশাপাশি ইসলাম ও মানবসেবায় নিয়োজিত বিভিন্ন সংস্থা বা প্রতিষ্ঠান এবং নানাবিধ জনকল্যাণমূলক কাজেও ব্যয় করা যেতে পারে। এক্ষেত্রে নিজ আত্মীয়স্বজনদের মধ্যে যারা অভাবী, তারা অন্য সাহায্যপ্রার্থীদের তুলনায় অগ্রাধিকার পাবে।

জিকির ও দুআ: 
আমাদের সমস্ত অবাধ্যতা আল্লাহকে ভুলে থাকারই অনিবার্য প্রতিফল। অন্তর যখন আল্লাহর কথা ভুলে যায়, তখন সেটা পরিণত হয় শয়তানের অভয়ারণ্যে। অপরদিকে যে অন্তরে আল্লাহর স্মরণ সদা বহমান, সে অন্তর থাকে সতেজ ও নির্মল। সেখানে থাকে না কোনো হতাশার অমানিশা, থাকে না অপ্রাপ্তির বেদনা। পাঁজরজুড়ে শুধু প্রবাহিত হয় শান্তির কলতান। জিকিরই অন্তরে বয়ে আনে এই অনাবিল সাকিনাহ। আল্লাহ রাব্বুল আলামিন বলেন-

الذين أمنوا وتطمين قلوبهم بذكر الله الا بذكر الله تطمئن

‘এরা সেই সব লোক, যারা ঈমান এনেছে এবং যাদের অন্তর আল্লাহর জিকিরে প্রশান্তি লাভ করে। স্মরণ রেখ, কেবল আল্লাহর জিকিরই সেই জিনিস যা দ্বারা অন্তরে প্রশান্তি লাভ হয়। (সূরা রা'দ: ২৮)

মুমিনের কূলব মুহূর্তের জন্যও আল্লাহর জিকির থেকে বিমুখ হয় না। তাদের অন্তরে সদা জাগ্রত থাকে আল্লাহু আকবার ধ্বনি। হৃদয়ে নিয়ত জারি থাকে রবের প্রতি অকৃত্রিম ভালোবাসা। আল্লাহর বিধানের ব্যাপারে তারা সর্বাবস্থায় সর্বোচ্চ তত্পর। যে অন্তর মনিবের স্মরণে এতটা ব্যতিব্যস্ত, দয়াময় রব কী করে তার থেকে মুখ ফিরিয়ে রাখতে পারেন। এমন একনিষ্ঠ গোলামকে ভালো না বেসে কীভাবে থাকবেন তিনি!

পবিত্র কুরআনে আল্লাহ তায়ালা ঘোষণা করছেন

فاذکرونی اذکرکم

‘আমাকে স্মরণ করো, আমিও তোমাদের স্মরণ করব।' (সূরা বাকারা : ১৫২)

এজন্য রাসূল (সাঃ) আমাদের জিহ্বাকে সর্বক্ষণ আল্লাহর স্মরণে ব্যস্ত রাখার পরামর্শ দিয়েছেন। জিকিরের তাৎপর্য বর্ণনা করতে গিয়ে তিনি বলেন 'যে ব্যক্তি আল্লাহর জিকির করে, আর যে ব্যক্তি করে না, তাদের দৃষ্টান্ত হলো জীবিত ও মৃতের মতো।' (বুখারি: ৬০৪৪)

জিকির যেমনই জিহ্বার উচ্চারণের মাধ্যমে হতে পারে, তেমনই অন্তরের স্মরণ বা উপলব্ধির মাধ্যমেও হতে পারে। এর দ্বারা শুধু অবচেতন মনে আল্লাহর প্রশংসামূলক কিছু শব্দ উচ্চারণকেই বোঝায় না; বরং শয়নে-স্বপনে, কথাবার্তায়, চালচলনে, আচার-আচরণে তথা জীবনের প্রতিটি পদক্ষেপে আল্লাহর দেওয়া নিয়ম-পদ্ধতি অনুসরণের মাধ্যমে তাঁকে স্মরণ করাও জিকিরের অন্তর্ভুক্ত। তবে বিশেষ বিশেষ সময়ে নির্দিষ্ট কিছু শব্দ বা বাক্য দ্বারা জিকির রাসূল (সাঃ) এর সুন্নাহ। এ শব্দমালা কিংবা দুআর মাধ্যমে প্রকৃতপক্ষে আল্লাহর স্মরণকেই জারি রাখা হয়। আমাদের প্রত্যেকের উচিত এই সমস্ত দুআ আত্মস্থ করে আল্লাহর দরবারে পেশ করা। বাজারে বিভিন্ন মাসনুন দুআ ও জিকির শেখার জন্য ছোটো ছোটো পুস্তিকা পাওয়া যায়। আমরা চেষ্টা করব সেখান থেকে অর্থসহ মাসনুন দুআ ও জিকিরগুলো মুখস্থ করে নিয়মিত আমল করতে।

তওবা ও ইস্তেগফার:
পাপ ও অবাধ্যতার পথ থেকে ফিরে এসে আল্লাহর কাছে ক্ষমাপ্রার্থনা করা আল্লাহর নৈকট্যলাভের অন্যতম উপায়। বান্দা পাপ থেকে ফিরে এলে আল্লাহ ঠিক ততটাই খুশি হন, যতটা খুশি হন কোনো পথিক তার হারানো বাহন পুনরায় ফিরে পেলে। নবিজির খাদেম আনাস ইবনে মালেক (রা.) বর্ণনা করেন, আল্লাহর রাসূল (সাঃ) বলেছেন

“নিশ্চয় আল্লাহ তায়ালা তাঁর বান্দার তওবায় তোমাদের সেই ব্যক্তির চেয়ে বেশি খুশি হন, যে তার বাহনে চড়ে কোনো মরুভূমি বা জনহীন প্রান্তর অতিক্রম করছিল। অতঃপর কোনোক্রমে বাহনটি তার কাছ থেকে পালিয়ে যায়। বাহনের পিঠে ছিল সমস্ত খাদ্য ও পানীয়। এরপর তার ফিরে আসার ব্যাপারে লোকটি নিরাশ হয়ে একটি গাছের ছায়ায় ঘুমিয়ে পড়ে। ইতোমধ্যে বাহনটি হঠাৎ তার সম্মুখে এসে দাঁড়িয়ে যায়। আর সে তার লাগাম ধরে প্রভূত আনন্দে বলে ওঠে- “হে আল্লাহ! তুমি আমার দাস, আর আমি তোমার প্রভু!" সীমাহীন উচ্ছ্বাসে সে এমন ভুল করে ফেলে।' (মুসলিম : ২৭৪৭)

আবু মুসা (রা.) থেকে বর্ণিত, রাসূলুল্লাহ (সাঃ) বলেছেন

‘নিশ্চয়ই আল্লাহ রাতের বেলা তাদের জন্য ক্ষমার হাত প্রসারিত করেন, যারা দিনের বেলা গুনাহ করে। আর দিনের বেলা তিনি ক্ষমার হাত প্রসারিত করেন তাদের জন্য, যারা রাতের অন্ধকারে পাপাচারে লিপ্ত হয়। সূর্য পশ্চিম দিক থেকে উদিত হওয়া পর্যন্ত এটি চলমান থাকে।' (মুসলিম : ৭১৬৫)

গুনাহ করার পর শয়তান আমাদের কুমন্ত্রণা দিতে থাকে—'তুমি তো অনেক গুনাহ করে ফেলেছ। আল্লাহ তোমায় আর কখনোই ক্ষমা করবেন না। তিনি তোমার প্রতি অসন্তুষ্ট ও রাগান্বিত।' এসব কুমন্ত্রণা দিয়ে শয়তান আমাদের আল্লাহ থেকে ক্রমশ দূরে সরিয়ে দেয়। দুর্বল করে দেয় আল্লাহর সাথে আমাদের সম্পর্কের বন্ধন, কিন্তু মুমিন বান্দা ঘুণাক্ষরেও কখনো শয়তানের এমন কূটচালে প্রভাবিত হয় না। বরং ভুল করার সাথে সাথেই ইস্তেগফার ও তওবার আবেদন নিয়ে হাজির হয় প্রভুর দুয়ারে। আনাস (রা.)-এর বর্ণনায় রাসূল (সাঃ) বলেছেন

‘প্রত্যেক আদম সন্তানই গুনাহে লিপ্ত হয়; কিন্তু তাদের মধ্যে ওই সকল লোকেরাই সর্বোত্তম, যারা অনুতপ্ত হয় এবং তওবা করে।' (তিরমিজি : ২৪৯৯)

আবু আইয়ুব আনসারি (রা.) বর্ণনা করেন, রাসূলুল্লাহ বলেছেন 'কসম সেই সত্তার, যাঁর হাতে গচ্ছিত আমার প্রাণ! যদি তোমরা গুনাহ না করতে, তাহলে আল্লাহ তোমাদের এমন এক জাতিতে পরিণত করতেন, যারা গুনাহের পর আল্লাহর নিকট ক্ষমাপ্রার্থনা করত, অতঃপর আল্লাহ তাদের ক্ষমা করে দিতেন।' (মুসলিম : ৭১৪১)

জান্নাতে ইবলিসের প্ররোচনায় আমাদের আদি পিতা আদম (আ.) এবং আদি মাতা হাওয়া (আ.) উভয়েই ভুল করেছিলেন। কিন্তু পরবর্তী সময়ে তাঁরা নিজেদের ভুলের স্বীকৃতি দিয়ে ক্ষমা চেয়েছিলেন প্রতিপালকের কাছে। আল্লাহ তায়ালা কুরআনে সেই প্রসঙ্গ স্মরণ করিয়ে দিয়ে বলেন-

قالاربنا ظلمنا انفسنا وان لم تغفر لنا وترحمنا لنكونن من الخيرين

‘তারা বলল-“হে আমাদের রব! আমরা নিজেদের ওপর জুলুম করেছি। আপনি যদি আমাদের ক্ষমা না করেন এবং আমাদের ওপর দয়া না করেন, তবে অবশ্যই আমরা ক্ষতিগ্রস্তদের অন্তর্ভুক্ত হব।” (সূরা আ'রাফ: ২৩)

প্রিয়নবি মুহাম্মাদ (সাঃ) নিজেও দিনে অসংখ্যবার ইস্তেগফার করতেন; যদিও তিনি ছিলেন যাবতীয় গুনাহ থেকে মুক্ত, নিষ্পাপ ও নির্মল মহামানব। আম্মার ইবনে ইয়াসার মুজানি (রা.) থেকে বর্ণিত, আল্লাহর রাসূল (সাঃ) বলেছেন-

'হে লোকসকল! তোমরা আল্লাহর সমীপে তওবা করো এবং তাঁর নিকট ক্ষমা চাও। কেননা, আমি প্রতিদিন ১০০ বার তওবা করে থাকি।' (মুসলিম : ২৭০২)

এজন্য আমরা নির্দিষ্ট কিছু সময় বাছাই করে নিজের পর্যালোচনা ও সমালোচনা করব। নিজের বিগত ভুলের জন্য ইস্তেগফার ও তওবা করব। এভাবে প্রতিনিয়ত আত্মসমালোচনা ও ইস্তেগফারের মধ্য দিয়ে আমরা ধাবিত হব আল্লাহর নৈকট্যের দিকে। তবে মনে রাখতে হবে, শুধু আস্তাগফিরুল্লাহ... আস্তাগফিরুল্লাহ...বলাটাই তওবা নয়। এর জন্য রয়েছে কিছু নির্দিষ্ট আদর ও পদ্ধতি।

ইমাম মুহিউদ্দিন আন-নববি (রহ.) এ সম্পর্কে বলেন-

‘প্রত্যেক পাপ থেকে তওবা তথা চিরতরে প্রত্যাবর্তন করা সকলের জন্য ওয়াজিব। গুনাহ যদি হাক্কুল্লাহ তথা আল্লাহর সঙ্গে সম্পর্কিত থাকে এবং হাক্কুল ইবাদ বা বান্দার অধিকারসংক্রান্ত না হয়, তাহলে এ ধরনের তওবা কবুলের জন্য তিনটি শর্ত রয়েছে

১. সম্পূর্ণরূপে পাপাচার বর্জন।
২. বিগত গুনাহের জন্য লজ্জা, অনুতাপ, অনুশোচনা এবং
৩. পাপের পুনরাবৃত্তি না ঘটানোর ব্যাপারে দৃঢ় সংকল্প।

এর একটি শর্তও যদি লুপ্ত হয়, তাহলে সেই তওবা বিশুদ্ধ হবে না। পক্ষান্তরে যদি সেই পাপ মানুষের অধিকার সম্পর্কিত হয়, তাহলে তার জন্য তওবা কবুল হওয়ার শর্ত চারটি। উপরিউক্ত তিনটির সাথে অতিরিক্ত চতুর্থ শর্ত হলো—'হকদারকে তার প্রাপ্য পরিশোধ করা। যদি কেউ অবৈধ পন্থায় কারও মাল হরণ করে থাকে, তাহলে অবশ্যই সম্পূর্ণরূপে তা হকদারকে ফিরিয়ে দিতে হবে। অন্যদিকে কারও প্রতি মিথ্যা অপবাদ দিলে বা কোনোরূপ অন্যায় করে থাকলে সংশিষ্ট ব্যক্তির কাছে যথার্থ শাস্তির জন্য নিজেকে পেশ করতে হবে অথবা চাইতে হবে নিঃশর্ত ক্ষমা।

নেককারদের সহবত:
আল্লাহর সাথে সম্পর্ক বৃদ্ধির অন্যতম একটি গুরুত্বপূর্ণ উপকরণ হলো সৎকর্মশীল সহকর্মী বা বন্ধু। রাসূল (সাঃ)  বলেছেন

‘মানুষ তার বন্ধুর ধর্ম দ্বারা প্রভাবিত। সুতরাং সে কার সঙ্গে বন্ধুত্ব করছে, তা যেন অবশ্যই যাচাই করে নেয়। (মুসনাদে আহমদ : ৮০১৫)

এ প্রসঙ্গে মহান আল্লাহ বলেন-

‘তুমি দৃঢ়চিত্ত হয়ে তাঁদের সাথে অবস্থান করো, যারা সকাল সন্ধ্যায় তাঁদের রবকে ডাকে তাঁর সন্তুষ্টির উদ্দেশ্যে এবং দুনিয়ার  জীবনের সৌন্দর্য কামনা করে। তোমার দুই চোখ যেন তাদের থেকে ঘুরে না যায়। আর ওই ব্যক্তির আনুগত্য করো না, যার অন্তরকে আমি আমার জিকির থেকে গাফেল করে দিয়েছি এবং যে তার প্রবৃত্তির অনুসরণ করেছে এবং যার কর্ম হয়েছে বিনষ্ট।' (সূরা কাহাফ: ২৮)

কুরআন ও হাদিসে অসংখ্য জায়গায় উত্তম সহকর্মী বা বন্ধু নির্বাচনের নির্দেশ দেওয়া হয়েছে। ভালো ও মন্দ বন্ধু জীবনকে কতটা প্রভাবিত করতে পারে, রাসূল (সাঃ) এর উপমায় তা স্পষ্টতই উপলব্ধি করা যায়। তিনি বলেন-

'ভালো ও দুষ্ট বন্ধু মেশক (সুগন্ধি) বহনকারী এবং হাঁপরে ফুঁৎকারদাতার (কামার) মতো। মেশক বহনকারী ব্যক্তির অবস্থা তো এমন; হয় সে এ মেশক তোমাকে উপহার দেবে, নয়তো তুমি তার থেকে সেটি খরিদ করবে অথবা তার থেকে লাভ করবে সুঘ্রাণ। আর হাঁপরে ফুঁকদাতা ব্যক্তি হয় তোমার কাপড় জ্বালিয়ে দেবে, নয়তো তুমি তার কাছ থেকে পাবে কেবলই দুর্গন্ধ।' (বুখারি: ২১০১)

অপর একটি হাদিসে রাসূল (সাঃ) বলেন—

‘অসৎসঙ্গীর চেয়ে একাকিত্ব ভালো। আর একাকিত্বের চেয়ে সৎসঙ্গী ভালো।' (শুয়াবুল ঈমান: ৪৬৩৯)

বলা হয়ে থাকে—'সৎসঙ্গে স্বর্গবাস, অসৎসঙ্গে সর্বনাশ। এ কারণেই আল্লাহর নৈকট্য অর্জনের জন্য আল্লাহওয়ালাদের সাহচর্যে থাকা অত্যন্ত গুরুত্বপূর্ণ; বিশেষ করে যুবকদের ক্ষেত্রে। কেননা, এ বয়সেই বিচিত্র বিষয়ের ওপর তীব্র কৌতূহল জন্মে এবং পাপকর্মে লিপ্ত হওয়ার যাবতীয় সুযোগ, শক্তি ও সক্ষমতা থাকে সবচেয়ে বেশি। ফলে এই বয়সে বিপথে যাওয়ার সম্ভাবনাও ব্যাপক। তা ছাড়া এই বিশেষ কালপর্বের শিক্ষা ও প্রশিক্ষণের ভিত্তিতেই পরবর্তী জীবন পরিচালিত হয়। তাই এমন মানুষদের সাথে চলাফেরার চেষ্টা করতে হবে; যারা দাওয়া, তাজকিয়া ও অধ্যবসায়ে দিনাতিপাত করে। এতে পাপ থেকে বেঁচে থাকা অপেক্ষাকৃত সহজ হবে, অদম্য উৎসাহ। তৈরি হবে দ্বীন পালনের অদম্য উৎসাহ। 

নিয়মিত আত্মপর্যালোচনা:
আল্লাহর নৈকট্য অর্জনের পথে কতটুকু অগ্রসর হলাম, কোথাও বিচ্যুতি ঘটল কি না ইত্যাদি বিষয়ে নিয়মিত পর্যালোচনা করা জরুরি। এতে নিজের অবস্থা সম্পর্কে ওয়াকিবহাল থাকা সহজ হয়। একই সঙ্গে তৈরি হয় অধিকতর আত্মোন্নয়ন ও আত্মশুদ্ধির অবারিত সুযোগ।

ইবনুল কাইয়্যিম (রহ.) বলেন-

'প্রত্যেক মানুষের উচিত রাতে ঘুমানোর আগে একটি ঘণ্টা আল্লাহর জন্য ব্যয় করা। সেই সময়ে নিজেকে প্রশ্ন করা দরকার আজকের দিনে সে কী হারিয়েছে আর কী অর্জন করেছে। এরপর সে আল্লাহর কাছে ক্ষমা চাইবে এবং এ অবস্থাতেই নিদ্রা যাবে। প্রতিরাতেই এমনটি করা উচিত।

আল্লাহ তায়ালার নৈকট্য মুমিন জীবনের সবচেয়ে বড়ো প্রাপ্তি। আল্লাহর সাথে নিবিড় সম্পর্ক কে না চায়? কে না চায় তাঁর প্রিয়ভাজন হতে? কারণ, আল্লাহ যার হয়ে যায়, গোটা জগৎটাই তার হয়ে যায়। প্রধানমন্ত্রীর কাছের কেউ হতে পারলে, প্রিয় সেলিব্রেটির একটা ফোন কল পেলে কিংবা প্রিয় মানুষটি হঠাৎ কাছে ডেকে নিলে আমাদের অনুভূতি কেমন হয়—ভেবে দেখুন তো! আর বিশ্বজাহানের অধিপতি স্বয়ং আল্লাহ যদি বলেন-'আমি আমার এ বান্দাকে ভালোবাসি। হে ফেরেশতারা! তোমরাও তাকে ভালোবাসো। এমন পরিস্থিতে সে ব্যক্তির জীবনে অপ্রাপ্তি বলতে আর কিছু থাকে না। মানবজীবনের এটাই তো চূড়ান্ত সফলতা।

সুতরাং নিজেকে আল্লাহর ইচ্ছা ও পরিকল্পনার কাছে সঁপে দেওয়ার মানসিকতা অর্জন করতে হবে। মনে রাখতে হবে, তিনিই আমার সর্বাধিক আপন, সবচেয়ে কাছের। আমি আমার যতটা কাছে, তারচয়েও বেশি সন্নিকটে মহান আল্লাহ। আমি নিজেকে ভালোবাসি যতটা, ততোধিক ভালো তিনি আমাকে বাসেন—এটা কি আমরা বিশ্বাস করি? অনুভব করি হৃদয় দিয়ে?

রবের কাছে যেতে কোনো অ্যাপয়েন্টমেন্ট লাগে না, প্রয়োজন পড়ে না মধ্যস্থতার। কোনোরূপ মাধ্যম ব্যতিরেকেই তিনি আমাদের ডাকে সাড়া দেন প্রতিমুহূর্তে। তিনি সকল কিছু দেখেন, শোনেন ও জানেন। তিনি তো অন্তর্যামী! আমরা তাঁর সাক্ষাৎ ও সান্নিধ্য পেতে যতটা না আগ্রহী, তারচেয়ে বেশি উদ্গ্রীব হয়ে অপেক্ষা করেন তিনি। আমরা একটু আগালে তিনি এগিয়ে আসেন অনেক দূর। মায়া ও মমতার স্পর্শে কাছে টেনে নেন প্রিয় বান্দাদের, আগলে রাখেন অফুরান দয়ার বাঁধনে।

