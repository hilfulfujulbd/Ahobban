আজকের দুনিয়ায় অন্যতম আশীর্বাদ এবং একই সাথে সবচেয়ে বড়ো অভিশাপের নাম সোশ্যাল মিডিয়া। বিগত কয়েক বছরে এটি অনলাইন যোগাযোগ ও তথ্য আদান-প্রদানের সর্বাধিক জনপ্রিয় ও গুরুত্বপূর্ণ মাধ্যম হয়ে উঠেছে। ভার্চুয়াল জগৎকে যদি একটি দেশ হিসেবে কল্পনা করা হয়, তাহলে পৃথিবীর বৃহত্তম ও জনবহুল দেশটি হবে সামাজিক যোগাযোগমাধ্যম।

সোশ্যাল মিডিয়ার কল্যাণের কথা লিখে শেষ করা যাবে না। বলতে গেলে, তথ্য দুনিয়ার ধারণাই বদলে দিয়েছে এই মাধ্যমটি। একটি ম্যাসেজ এক ক্লিকে হাজারো মানুষের কাছে পৌঁছে যাচ্ছে, নাড়িয়ে দিচ্ছে লাখো বনি আদমের চিন্তাজগৎ। ফেসবুকের একটি পোস্ট, একটি টুইট কিংবা একটি স্ন্যাপ ইথারের ডানায় ভর করে মুহূর্তেই ছড়িয়ে পড়ছে বিশ্বময়; যার নেই কোনো সীমানা কিংবা কাঁটাতারের বেড়া। প্রাচ্য থেকে প্রতীচ্য, উত্তর গোলার্ধ থেকে দক্ষিণ গোলার্ধ; গোটা দুনিয়ার সকল মানুষকে এটি এক মোহনায় এনে মিলিয়েছে। এই বিস্ময়কর অনলাইন প্ল্যাটফর্ম আন্তঃসংযোগ পাসপোর্টকে গৌণ করে দিয়েছে, বেমালুম গায়েব করে দিয়েছে সীমানাপ্রাচীর।

সময়ের এই সবচেয়ে বড়ো বৈপ্লবিক বদলটি ঘটেছে সকলের অজান্তেই। কিন্তু আজ থেকে ২০ বছর পূর্বেও চিত্রটি এমন ছিল না। তখন সমাজের উচ্চাসনে বসে থাকা মানুষগুলোই কেবল কথা বলার মঞ্চ পেত। বাকি সবাই ছিল তাদের বাধ্যগত শ্রোতা। সোশ্যাল মিডিয়া এসে এই বিভাজন মাটির সাথে গুঁড়িয়ে দিয়েছে। দুনিয়ার সকলকে দাঁড় করিয়ে দিয়েছে অভিন্ন মঞ্চে। রাষ্ট্রপ্রধান থেকে দারোয়ান; প্রত্যেকেই এখন তার নিজস্ব মত ও চিন্তা প্রকাশ করার সুযোগ পাচ্ছে। সোশ্যাল মিডিয়ার সবচেয়ে বড়ো কৃতিত্ব। সম্ভবত এখানেই।

আবার এর উলটো দিকনির্ণয় করতে গেলে একেবারেই মুষড়ে পড়তে বাধ্য হবেন। অতীতে অপরাধ করতে ঘরের বাইরে যেতে হতো। আর জনপরিসরে অপকর্ম করাও কোনো সহজ বিষয় ছিল না। কিন্তু এখন ঘরে। বসেই নিরাপদে বিচিত্র অপরাধে জড়িয়ে পড়া সম্ভব হচ্ছে। সন্তানদের অশ্লীলতার নোংরা পানি থেকে বাঁচাতে যে বাবা-মা দিন-রাত ব্যতিব্যস্ত, ডিজিটাল ডিভাইসের বদৌলতে সবার অলক্ষ্যে ঘরে বসেই অশ্লীলতার সমুদ্রে অবগাহন করছে তারা। ভার্চুয়াল সম্পর্ক আত্মাকে কলুষিত করছে প্রতিনিয়ত। ভালোবাসা, মায়া, মমতা, আবেগ যেন ভার্চুয়াল আকাশেই হারিয়ে যাচ্ছে। সম্পর্ক নষ্ট হচ্ছে, তৈরি হচ্ছে আস্থাহীনতা। পুরো একটি প্রজন্ম ডিভাইস আসক্তিতে ডুবে যাচ্ছে, ইবাদতে আগ্রহ হারাচ্ছে, বাড়ছে ঘৃণার চাষাবাদ।

এভাবে বিভিন্ন পরিপ্রেক্ষিতে আমরা সোশ্যাল মিডিয়াকে দেখতে পারি। আমাদের আলোচনার বিষয়- একজন মুসলমান হিসেবে সোশ্যাল মিডিয়াকে আমরা কীভাবে ডিল করব, কীভাবে পরিচালনা করব। সোশ্যাল মিডিয়া অ্যাকটিভিজম অনেক মানুষকে জান্নাতের দিকে যেমন নিতে পারে, একই সঙ্গে হাঁকিয়ে নিয়ে যেতে পারে জাহান্নামের দিকে। তবে টেকনোলজি কিংবা সোশ্যাল মিডিয়া নিজে কোনো শয়তানের বাক্স নয়; ভালো কিংবা খারাপের মধ্যস্থতা করে মূলত এর ব্যবহারকারীরাই।

এর মাধ্যমে কার্যকর যোগাযোগ স্থাপন করা যায়, দূরের মানুষকে আপন করা যায় নিমিষেই। এ ছাড়াও উপকারী জ্ঞান মুহূর্তের মধ্যে জনপরিসরে ছড়িয়ে দিতে সোশ্যাল মিডিয়ার চেয়ে অধিক কার্যকর আর কীই-বা হতে পারে? আপনি চাইলেই সোশ্যাল মিডিয়া থেকে দূরে থাকতে পারবেন না। চাইলেই অস্বীকার করতে পারবেন না এর আবেদন ও প্রভাবকে। ক্রমবর্ধমান এই শক্তিশালী গণমাধ্যমটিকে কতটা ইতিবাচক উপায়ে কাজে লাগাতে পারেন, সেটাই আপনার যোগ্যতা ও দক্ষতার প্রকৃষ্ট প্রমাণ।

সোশ্যাল মিডিয়ার বাস্তবতা

মুহূর্তেই হাজারো মানুষের সাথে সংযোগ স্থাপন করার আউটলেটের নাম সোশ্যাল মিডিয়া। প্রায়শই আমরা এর উদ্দেশ্য ও ভূমিকাকে ভুল বুঝি, বিভ্রান্ত হই । কখনো না বুঝে অতিরিক্ত প্রত্যাশা করি, কখনো-বা ভাসি অলীক স্বপ্নের দুনিয়ায়। বিশেষ করে ইসলামি পরিমণ্ডল থেকে আমরা এই জগথকে ঠিকঠাক বুঝতে চাইনি কখনো। সোশ্যাল মিডিয়া কোনো ইসলামিক ইউনিভার্সিটি নয় যে, এখান থেকে পড়াশোনা করে একজন মুসলিম স্কলার বনে যাবে। এটা জটিল ও বিশদ বিষয়গুলোর ওপর গভীর আলোচনা কিংবা বিতর্কের জায়গাও নয়। বিতর্কের জন্য প্রয়োজন ইসলামের বিভিন্ন শাখা প্রশাখা সম্পর্কে বছরের পর বছর গভীর অধ্যয়ন, প্রেক্ষিত ও বাস্তবতার সঠিক বোধ, দ্বীনের প্রাণসত্তার যথাযথ উপলব্ধি।

ফেসবুকে সবচেয়ে বেশি 'লাইক' পাওয়া কিংবা টুইটারে মিলিয়ন ‘ফলোয়ার এর সেলিব্রেটিরাই সবচেয়ে জ্ঞানী, প্রাজ্ঞ ও পণ্ডিত— এমনটা ভাবার কোনো অবকাশ নেই। সোশ্যাল মিডিয়ায় অবস্থান দেখে কারও যোগ্যতা ও তাকওয়ার পরিমাপ করা একেবারেই অনুচিত। ইউটিউব ভিউ-এর অর্থ এই নয় যে, কোনো বক্তৃতা সবচেয়ে প্রামাণিক। কোনো পোস্টে, টুইটে কিংবা ভিডিওর নিচে ‘সহমত, সহমত' বলে জিকির তুললেই সেটা অকাট্য জ্ঞান হিসেবে পরিগণিত হতে পারে না, যতক্ষণ না তা কুরআন ও সুন্নাহ দ্বারা সত্যায়িত হয়। সেলিব্রেটিজম কোনো রেফারেন্স নয়; রেফারেন্সের বাহক মাত্র।

সোশ্যাল মিডিয়ার দাবানল

আমরা ভুয়া খবরের রমরমা যুগে বাস করছি; চারদিকে ভার্চুয়াল ফতোয়াবাজির ছড়াছড়ি। প্রায়শই দেখা যায়, সোশ্যাল মিডিয়া আলিম, ইমাম ও দাঈদের সম্মান ক্ষুণ্ন করার মাধ্যম হিসেবে ব্যবহৃত হচ্ছে। আলিমদের কথার অপব্যাখ্যা করা হচ্ছে, সময় ও প্রেক্ষিত না বুঝেই তুলে ধরা হচ্ছে বিতর্কিত ফতোয়া ও মতামত। সোশ্যাল মিডিয়াকে বলা হয়ে থাকে গুজবের প্ল্যাটফর্ম। কোনো তথ্য যাচাই-বাছাই ছাড়াই মুহূর্তের মধ্যে ফরোয়ার্ডিং কিংবা শেয়ারিংয়ের মাধ্যমে ভাইরাল হয়ে যাচ্ছে। দাবানলের মতো ছড়িয়ে পড়ছে অসত্য তথ্য; যেগুলোর প্রত্যেকটির সমাপ্তি অত্যন্ত লজ্জাজনক।

আমরা কেবল নিজেদের লেখা বা বলার জন্য দায়বদ্ধ নই, একই সঙ্গে যা কিছু ছড়াতে সাহায্য করছি, সেগুলোর দায়ও আমাদের কাঁধে বর্তায়। কোনো কিছু ছড়ানোর আগে আপনাকে অবশ্যই সে বিষয়ে নিশ্চিত হতে হবে। প্রায়শই ইনবক্সে ম্যাসেজ আসে—'আপনি যদি আল্লাহ ও নবিকে ভালোবাসেন, তাহলে এটি ফরওয়ার্ড করুন।' কখনো এসবকে পাত্তা দেবেন না; বরং এসব মিথ্যাকে ছড়িয়ে দিতে সাহায্য করলে আল্লাহর অসন্তোষ আপনার ওপরই বর্ষিত হবে। একটি হাদিস থেকে মিথ্যা ছড়ানোর শাস্তি কিছুটা উপলব্ধি করা যায়।

সামুরা ইবনে জুনদুব (রা.) বর্ণনা করেন নবিজি (সাঃ) (ফজর) সালাত শেষে আমাদের দিকে মুখ ফিরিয়ে বসতেন এবং জিজ্ঞেস করতেন—“তোমাদের কেউ গত রাতে কোনো স্বপ্ন দেখেছ কি?" (বর্ণনাকারী বলেন) কেউ স্বপ্ন দেখে থাকলে তিনি তা বিবৃত করতেন। নবিজি তখন আল্লাহর মর্জি মোতাবেক স্বপ্নের তাবির বলতেন। একদা আমাদের প্রশ্ন করলেন—“তোমাদের কেউ কি কোনো স্বপ্ন দেখেছ?” আমরা বললাম—“জি না।” নবিজি বললেন—“গত রাতে আমি দেখলাম, দুজন লোক এসে আমার দুহাত ধরে আমাকে পবিত্র ভূমির দিকে নিয়ে চলল। হঠাৎ দেখতে পেলাম, এক ব্যক্তি বসে আছে আর এক ব্যক্তি লোহার আঁকড়া হাতে দাঁড়িয়ে। দাঁড়ানো ব্যক্তি বসে থাকা ব্যক্তির (এক পাশের) চোয়ালটা এমনভাবে আঁকড়া বিদ্ধ করছিল যে, তা (চোয়াল বিদীর্ণ করে) মস্তকের পেছনের দিক পর্যন্ত পৌঁছে যাচ্ছিল। অতঃপর অপর চোয়ালটিও আগের মতো বিদীর্ণ করল। ততক্ষণে প্রথম চোয়ালটা জোড়া লেগে যাচ্ছিল। আঁকড়াধারী ব্যক্তি পুনরায় সেরূপ করছিল।” আমি জিজ্ঞেস করলাম-"এ কী হচ্ছে এসব?” তাঁরা বললেন “আপনি যে ব্যক্তির চোয়াল বিদীর্ণ করার দৃশ্য দেখলেন, সে মিথ্যাবাদী। মিথ্যা কথা বলে বেড়াত, তার বিবৃত মিথ্যা বর্ণনা ক্রমাগত বর্ণিত হয়ে পৌঁছে যেত দূরদূরান্তে। কিয়ামত পর্যন্ত তার সঙ্গে এ ব্যবহার করা হবে।' (বুখারি : ১৩৮৬)

আপনার উদ্দ্যেশ্য কী?

সোশ্যাল মিডিয়াতে আপনি কী উদ্দেশ্যে সংযুক্ত হয়েছেন, নিজের কাছে তা পরিষ্কার করুন। প্রশ্নটির উত্তর খুঁজে বের করুন। আর দশজন বন্ধুর মতো আপনিও কি উদ্দেশ্যহীনভাবে গড্ডলিকা প্রবাহে গা ভাসাচ্ছেন? আপনার লক্ষ ও উদ্দেশ্যই আপনার কর্মের পথ নির্ধারণ করে দেয়। একটি পোস্ট, একটি শেয়ার, টুইট কিংবা ভিডিওর জন্য হয় আল্লাহ রাব্বুল আলামিনের কাছে পুরস্কার পাবেন, নয়তো ভোগ করবেন কঠিন শাস্তি!

আপনিই ঠিক করে নিন-সোশ্যাল মিডিয়া থেকে কী জানতে চাইছেন, কী জানাতে চাইছেন, কী শিখতে চাইছেন এবং কী শেখাতে চাইছেন। নাকি কেবল আড্ডা আর সময় কাটানোর জন্যই ব্যবহৃত হচ্ছে অপার সম্ভাবনার এই মাধ্যমটি? কীভাবে এটিকে সবচেয়ে প্রোডাক্টিভ উপায়ে কাজে লাগাবেন এবং কল্যাণের পথে ব্যবহার করবেন, তার একটা স্কেচ অবশ্যই আপনাকে এঁকে ফেলতে হবে।

স্ক্রিনের আড়ালে লুকিয়ে থেকে কিংবা ছদ্মনামে সোশ্যাল মিডিয়া ব্যবহার করলেই আপনি যা খুশি তা লিখতে পারেন না; বরং মস্তিষ্কে সব সময় রাখা দরকার, আল্লাহ সবকিছু দেখছেন ও শুনছেন। আপনি যা করেন, ফেরেশতারা অবিকল তা লিপিবদ্ধ করে চলেছেন প্রতিমুহূর্তে। কুরআনের এই আয়াতগুলোর দিকে লক্ষ করুন

وإذا ألقوا منها مكانا ضيقا مقرنين دعوا هنالك ثبورا- لا تدعوا اليوم ثبورا واحدا وادعوا ثبورا کثیرا

কিয়ামতের দিন প্রত্যেক মানুষের ভালোমন্দ কাজের নিদর্শন আমি তার গলায় ঝুলিয়ে রেখে তার জন্য বের করব একটি খাতা, যাকে সে খোলা কিতাবের আকারে দেখতে পাবে।' (সূরা ফুরকান : ১৩)

إقرأ كتابك كفى بنفسك اليوم عليك حسيبا

(এরপর তাকে বলা হবে) তোমার (নিজের) নথি পাঠ করো। আজ তুমি নিজেই তোমার কৃতকর্মের হিসাব-নিকাশের জন্য যথেষ্ট।' (সূরা বনি ইসরাইল : ১৪)

ما يلفظ من قول إلا لديه رقيب عتي

'যে কথাই মানুষ উচ্চারণ করে, (তা সংরক্ষণের জন্য) তার নিকটে একজন সদা তৎপর প্রহরী আছে।' (সূরা ব্রুফ : ১৮)

কেবল ফেরেশতারাই নয়, অনলাইনে অনেকেই আপনার লেখার সাক্ষী হচ্ছেন। সুতরাং যখনই ইসলামকে উপস্থাপন করবেন, তখন অবশ্যই নিজেকে ইসলামের একজন ভালো অ্যাম্বাসেডর হিসেবে পরিচিত করুন। আপনার উপস্থাপনা দেখে কেউ যেন ইসলামকে ভুল না বোঝে-এতটুকু চিন্তা মাথায় রাখুন।

কী-বোর্ডকে কারও সামনে উপস্থিত হয়ে বলার মতো ভাবা 

কারও সামনে উপস্থিত হয়ে কথা বলার সময় আমাদের আচরণ কেমন হয়? জাতশত্রুর সামনেও ন্যূনতম শিষ্টাচার মেনে চলি, তাই না? তখন আমাদের শরীরী ভাষায় স্থিরতা আসে, চোখের ভাষা হয়ে ওঠে আন্তরিক। কিন্তু অনুপস্থিত কারও ব্যাপারে আমরা আমরা কঠিন ভাষায় কথা বলে ফেলি। তখন ব্যক্তির সম্মানের দিকে খুব একটা খেয়াল রাখা হয় না। বাস্তবে কোনো ব্যক্তির সামনে আমরা হয়তো বিনয়ে আড়ষ্ট হই। তার ব্যক্তিত্ব অথবা সম্মানের দিকে খেয়াল রেখে চোখে চোখ রেখে কথা বলার হিম্মত রাখি না। কিন্তু সোশ্যাল মিডিয়ায় এই একই ব্যক্তিকে যা-তা কথা বলে দিচ্ছি অবলীলায়। এখানে কোনো সংকোচ কিংবা শ্রদ্ধাবোধ কাজ করে না।

সোশ্যাল মিডিয়াতে এই অনুপস্থিতির জায়গাটা প্রবল। শ্রোতা বা পাঠক সামনাসামনি থাকে না। ফলে আমরা যেমন খুশি লিখে ফেলি। কাউকে কুচ পরওয়া করি না।

আর সোশ্যাল মিডিয়া ম্যানারস ঠিক এখানেই। অনলাইনে কিছু বলা ও লেখার সময় মাথায় রাখা দরকার— লোকটি আমার সামনে থাকলে এমন করে বলতাম কি না। আমার পক্ষে তার চোখে চোখ রেখে কথা বলা সম্ভব কি না। কারও মুখোমুখি দাঁড়িয়ে যা করতাম না, অসাক্ষাতেও তা করব না; বরং মুখোমুখির চেয়ে বেশি বিনয়, সম্মান ও মর্যাদা প্রদর্শন করব।

অনলাইন ভদ্রতা

সোশ্যাল মিডিয়ার বিপদগুলোর মধ্যে অন্যতম একটি হলো-লোকেরা এটিকে অন্যের পাপকর্ম প্রকাশের প্ল্যাটফর্ম মনে করে। এখানে তারা এমন কিছু উন্মুক্ত করে, যা হয়তো অন্যত্র কখনো প্রকাশ করত না। অনলাইন সিকিউরিটির একটা ভুল ধারণা আমাদের মস্তিষ্কে বিরাজমান। আমরা ধরেই নিই—অনলাইনে ছদ্মনামে কিছু করলে তা আদতেই গোপন থাকে। কিন্তু বাস্তবতা বলে ভিন্ন কিছু। অনলাইনে গোপনীয়তা বলে কিছু নেই। এখানে চুপিচুপি যা কিছুই করুন না কেন, তা জনসম্মুখে প্রকাশ পাওয়ার সম্ভাবনা প্রবল।

অন্যের পাপ গোপন করুন, আপনার পাপও আল্লাহ তায়ালা গোপন করবেন। সুতরাং কারও কোনো অন্যায় কাজ নিয়ে আলাপ করতে হলে তার সাথে। ইনবক্সে করুন, জনপরিসরে নয়।

আবু হুরায়রা (রা.) থেকে বর্ণিত, আল্লাহর রাসূল (সাঃ) বলেছেন—

'যে ব্যক্তি দুনিয়াতে কোনো মুসলিমের দোষত্রুটি গোপন করে নেবে, আল্লাহ তার দোষত্রুটিকে দুনিয়া ও আখিরাতে গোপন করে নেবেন। আর আল্লাহ তাঁর বান্দার সহায় থাকেন; যতক্ষণ বান্দা তার ভাইয়ের সাহায্যে থাকে।' (মুসলিম : ৭০২৮)

কখনো অনলাইনে বিপরীত লিঙ্গের মানুষের সাথে পর্দার খেলাপ করবেন না। এতে একদিকে যেমন ভার্চুয়াল মাধ্যমে অপমানিত হওয়ার ঝুঁকিতে থাকবেন, তেমনিই পরকালে রয়েছে ভয়াবহ শাস্তির সম্ভাবনা। আল্লাহ রাব্বুল আলামিন কুরআনুল কারিমে বলেছেন

قل للمؤمنين يغضوا من أبصارهم ويحفظوا فروجهم ذلك ارك لهم إن الله خبير بما يصنعون وقل للمؤمنت يغضضن من أبصارهن

‘মুমিন পুরুষদের বলো, তারা তাদের দৃষ্টিকে সংযত রাখবে এবং তাদের লজ্জাস্থানের হেফাজত করবে। এটাই তাদের জন্য অধিক পবিত্র। নিশ্চয় তারা যা করে, সে সম্পর্কে আল্লাহ সম্যক অবহিত। আর মুমিন নারীদের বলুন, তারা যেন তাদের দৃষ্টিকে সংযত করে।' (সূরা নুর : ৩০-৩১)

কখনো কারও ইনবক্স কিংবা ইমেইলে ঢুকবেন না। কারও ব্যক্তিগত আলাপ পাবলিক পোস্টে নিয়ে আসবেন না। এটি নিঃসন্দেহে ভদ্রতার পরিপন্থি এবং নীচ মানসিকতার পরিচায়ক। আল্লাহ তায়ালা অন্যের ত্রুটি খুঁজতে কিংবা ছিদ্রান্বেষী হতে নিষেধ করেছেন।

يأيها الذين امنوا اجتنبوا كثيرا من الظن إن بعض الفن إثم ولا تجسسوا ولا يغتب بعضكم بعضا أيحب أحدكم أن يأكل لحم أخيه ميتا فكرهتموه واتقوا الله إن الله تواب

'হে ঈমানদারগণ! অধিক ধারণা ও অনুমান করা থেকে বিরত থাকো। কারণ, কোনো কোনো ধারণা ও অনুমান গুনাহ। অন্যের দোষ অন্বেষণ করো না। আর তোমাদের কেউ যেন কারও গিবত না করে। এমন কেউ কি তোমাদের মধ্যে আছে, যে তার নিজের মৃত ভাইয়ের গোশত খাওয়া পছন্দ করবে? দেখ, তা খেতে তোমাদের ঘৃণা হয়। আল্লাহকে ভয় করো। আল্লাহ অধিক পরিমাণে তওবা কবুলকারী ও দয়ালু।' (সূরা হুজুরাত: ১২)

ইনবক্সে কেউ নক করলে যথাসম্ভব উত্তর দেওয়ার চেষ্টা করুন। একান্তই সম্ভব না হলে অন্তত ছোট্ট একটি টেক্সট করে রাখুন নিজের ব্যস্ততার কথা জানিয়ে। একই সঙ্গে কাউকে নক দেওয়ার ক্ষেত্রে সময়ের দিকেও খেয়াল রাখা জরুরি। আপনার হয়তো পর্যাপ্ত সময় আছে, কিন্তু যাকে নক দিতে চাচ্ছেন, তার হাতে সেই মুহূর্তে আপনাকে দেওয়ার মতো সময় না-ও থাকতে পারে। নিজেকে প্রশ্ন করুন—আপনি কারও সময় নষ্ট কিংবা বিরক্তির কারণ হচ্ছেন না তো?

সোশ্যাল মিডিয়ার ম্যানারস হলো-অফিসিয়াল টাইম, নামাজ, বিশ্রাম, ঘুমের সময় কাউকে নক করা থেকে বিরত থাকা। এর আরেকটি ম্যানার হলো অপরিচিত কাউকে ইনবক্স করার সময় নিজের নাম-পরিচয় জানিয়ে প্রয়োজনীয়। কথা একসঙ্গে লিখে ফেলা।

প্রায়োরিটি ঠিক করা

সোশ্যাল মিডিয়াতে যা কিছু সামনে আসে, সবকিছুই আপনার জন্য নয়। ট্রেন্ডে গা ভাসানো কোনো যোগ্যতা নয়; বরং সুনির্দিষ্ট লক্ষ্যে পৌঁছতে বাছাই করে পথ চলতে শেখাই কৃতিত্ব। দুনিয়ার সবকিছুতে নাক গলানোর চেষ্টা না করাই ভালো। তাই যে ইস্যুটি আপনার নয়, তা ছেড়ে দিন। মানবিক সত্তার স্বাভাবিক বৈশিষ্ট্য হচ্ছে কোনো বিষয়ে জানার পর তা অপরের সামনে উপস্থাপন না করা অবধি মানুষ স্থির হতে পারে না। কিন্তু এই প্রবণতা মানবীয় ত্রুটির অন্তর্ভুক্ত। কোনো বিষয়ে ওয়াকিবহাল হলেই তা প্রকাশের জন্য অস্থির হতে হবে, এমনটি হওয়া মোটেই সমীচীন নয়। জ্ঞান তো অন্তর্নিহিত ব্যাপার।

আমাদের অবচেতন মন তাড়া দেয়—'আমি তো অনেক কিছু জানি, তা মানুষ না জানলে কেমন হয়!' সোশ্যাল মিডিয়া অসাধারণ সুযোগ তৈরি করে দিয়েছে বলেই কারও ভালো লাগুক আর না লাগুক, কেউ বীতশ্রদ্ধ হোক বা না হোক, কারও উপকারে আসুক কিংবা না আসুক; সব সময় নিজের পাণ্ডিত্য জাহির করতে হবে-এমনটি একেবারেই কাম্য নয়।

তাই সোশ্যাল মিডিয়ার ক্ষেত্রে প্রায়োরিটি ঠিক করুন। কী বিষয়ে মুখ বুলবেন, কলম চালাবেন- তা সুনির্দিষ্ট করুন। এর বাইরে নীরবতাকে আলিঙ্গন করাই বৃহত্তর কল্যাণ।

লেখার সত্যতার ব্যাপারে নিশ্চিত হওয়া মহান আল্লাহ রাব্বুল আলামিন বলেছেন

ولا تقف ما ليس لك به علم إن السمع والبصر والفؤادكل أوليك كان عنه مسئولا

“আর সে বিষয়ের পেছনে ছুটো না, যে বিষয়ে তোমার কোনো জ্ঞান নেই। কান, চোখ আর অন্তর। এগুলোর সকল বিষয়ে অবশ্যই জিজ্ঞাসাবাদ করা হবে।' (সূরা বনি ইসরাইল: ৩৬)

অবশ্যই খেয়াল রাখবেন, আপনার লেখা নির্ভরযোগ্য উৎস থেকে সত্যায়িত কি না। শুধু অনুমানের ওপর ভিত্তি করে কিছু লিখে ফেলবেন না। মিথ্যা, ভুয়া ও গুজবনির্ভর কোনো লেখা যাচাই না করে ছড়িয়ে দেওয়া নিজের অপমানেরই নামান্তর। এতে সাধারণ মানুষ বিভ্রান্তিতে পড়ে, ভেঙে পড়ে সামাজিক শৃঙ্খলায়। ক্রমাগত ভুল তথ্য শেয়ারকারী একসময় তার ভার্চুয়াল দুনিয়ার অনুসারীদের কাছেই হয়ে ওঠে চরম নিন্দনীয়। আল্লাহ তায়ালা বলেছেন

يأيها الذين امنوا إن جاءكم فاسق بنبأ فتبينوا أن تصيبوا قوما بجهالة فتصبحوا على ما فعلتم تدمين -

“হে ঈমানদারগণ! যদি কোনো ফাসিক তোমাদের কাছে কোনো বার্তা নিয়ে আসে, তাহলে তোমরা তা পরীক্ষা করে দেখ এ আশঙ্কায় যে, অজ্ঞতাবশত তোমরা কোনো সম্প্রদায়কে আক্রমণ করে বসবে। ফলে তোমাদের কৃতকর্মের জন্য তোমাদেরকে অনুতপ্ত হতে হবে।' (সূরা হুজুরাত : ০৬)

জনগুরুত্বপূর্ণ ইস্যুতে কোনো সংবাদ প্রচার করার আগে যতদূর সম্ভব বেশি করে যাচাই করুন। এমন কিছু প্রচার করবেন না, যাতে পরে লজ্জিত হতে হয়। নবিজি বলেছেন

‘একজন ব্যক্তির মিথ্যাবাদী হিসেবে বিবেচিত হওয়ার জন্য এতটুকুই যথেষ্ট—সে যা শোনে, তা হুবহু মানুষকে বলে বেড়ায়। (আবু দাউদ : ৪৯৯২)

জ্ঞান ছাড়া কথা না বলা

সোশ্যাল মিডিয়াতে কেবল সে বিষয়ে কথা বলুন, যে বিষয়ে আপনি পর্যাপ্ত জ্ঞান রাখেন। বিশেষ করে ইসলামের কোনো ইস্যুতে কথা বলার আগে নিজের ব্যাপারে আত্মবিশ্বাস থাকা চাই। আমার কোনো বিষয়ে বিশেষজ্ঞ না হওয়া সত্ত্বেও হামেশাই মন্তব্য করে বসি। এই প্রবণতা ভয়াবহ পরিণতি ডেকে আনছে, বিতর্ক ও জিঘাংসা উসকে দিচ্ছে, উম্মাহকে ঠেলে দিচ্ছে পতনের দ্বারপ্রান্তে।

সোশ্যাল মিডিয়ার ব্যবহারকে ইবাদতে পরিণত করা

যেকোনো দুনিয়াবি কর্মকেই ইবাদতে রূপান্তরিত করা সম্ভব। একটু চেষ্টা করলেই সোশ্যাল মিডিয়াতে দুনিয়াবি খ্যাতি জোটে, সেলিব্রেটিজমের স্বাস পাওয়া যায়। কিন্তু এর কোনো কিছুই আখিরাতে কোনো উপকার বয়ে আনবে না; বরং সেলিব্রেটিজম একজন মুমিনকে ভয়ানক বিপদে ফেলার জন্য যথেষ্ট। আত্মঅহমিকা, দাম্ভিকতা ও প্রদর্শনেচ্ছার রোগ তাকে ধ্বংস করে ফেলতে পারে। অথচ আমরা চাইলেই সোশ্যাল মিডিয়াকে ইবাদতের মাধ্যম বানাতে পারি, লাখো বনি আদমের কাছে পৌছাতে পারি ইসলামের শাশ্বত আহ্বান।

দুনিয়াব্যাপী বহু স্কলার সোশ্যাল মিডিয়ার মাধ্যমে দ্বীনের দাওয়াত ছড়িয়ে দিচ্ছেন। কেউ বলছেন, কেউ-বা কলম হাতে লিখে চলেছেন হিদায়াতের পথচিত্র

মুদ্রার অপর পিঠের মতোই ভার্চুয়াল দুনিয়ায় ইসলামবিদ্বেষ পরিকল্পিতভাবে সাজানো আছে। চারপাশে ছড়িয়ে-ছিটিয়ে আছে ইসলামের বিরুদ্ধে বহু নিবন্ধ, গবেষণাপত্র, লেখালিখি ও ভিডিও। সার্চ ইঞ্জিনে ইসলামের যেকোনো ইস্যুতে ঘুরে আসুন, দেখবেন ভয়াবহ সব ইসলামবিদ্বেষী কন্টেন্ট। মুমিন হিসেবে আমাদের উচিত ভার্চুয়াল প্ল্যাটফর্মে ইসলামের সঠিক শিক্ষা তুলে ধরে প্রচুর পরিমাণে গঠনমূলক ইসলামি কন্টেন্ট তৈরিতে ভূমিকা রাখা। ইসলামের ভুল ব্যাখ্যার অপনোদন করে সঠিক চিন্তাধারাকে উপস্থাপন করা। মুসলমান হিসেবে এটি আমাদের ঈমানি দায়িত্ব। আল্লাহ তায়ালা বলেছেন

ومن أحسن قولا ممن دعا إلى الله وعمل صالحا وقال إنني من المسلمين

‘আর তার চেয়ে কার কথা উত্তম, যে আল্লাহর দিকে দাওয়াত দেয়, সৎকর্ম করে এবং বলে-“অবশ্যই আমি মুসলিমদের অন্তর্ভুক্ত।'' (সূরা হা-মিম আস-সাজদা : ৩৩)

মন্দের নয়, হয়ে উঠি ভালোর চাবিকাঠি

অন্যদের সৎকর্মে অনুপ্রাণিত করতে, অন্ধকার থেকে তুলে এনে আলোর পথ দেখাতে আপনার ফেসবুক আইডিকে কাজে লাগাতে পারেন। কিন্তু ঘুণাক্ষরেও অবাধ্যতা, নোংরামি ও গুজব-মিথ্যাচার ছড়াতে আপনার অ্যাকাউন্টটি ব্যবহার করবেন না। নিজে গান শুনে কিংবা পর্দার খেলাপ করে অন্যকে তাতে উদ্বুদ্ধ করবেন না। আত্মীয়স্বজনের পারিবারিক জীবনের ছবি ও ভিডিও গায়রে মাহরামদের সামনে অযথা উপস্থাপন করবেন না।

আপাতদৃষ্টিতে এসবকে স্মার্ট কাজ মনে হলেও আদতে এগুলো অপরিণামদর্শিতা এবং নৈতিক স্খলনের পরিচায়ক। মানবিক মর্যাদা ও নৈতিকতা পরিপন্থি এসব কাজ সোশ্যাল মিডিয়াতে কোনোভাবেই প্রকাশ করা উচিত নয়।

ফেইক পরিচয়ে অপকর্ম না করা

সোশ্যাল মিডিয়ার একটা সুবিধা হলো, এখানে ছদ্মনামে থাকা যায়। অনেক কিছু করে ফেলা যায় পরিচয় গোপন রেখেই। ছদ্মাবরণ মানুষের সামনে এই অপার স্বাধীনতা উন্মুক্ত করে দেয়। আত্মপরিচয়ে যে কাজ করতে বারবার চিন্তা করতে হয়, ফেইক আইডি দিয়ে তা নিমিষেই করে ফেলা যায়। কিন্তু আপনি তো আল্লাহ তায়ালার কাছে ফেইক পরিচয়ে থাকতে পারবেন না। ফেরেশতাদের কাছে নিজেকে গোপন করতে পারবেন না। রব আপনার অন্তরের সবটুকুই জানেন। প্রতিটি কাজের জন্যই শেষ বিচারের দিন জবাবদিহি করতে হবে আপনাকে।

তা ছাড়া ফেইক আইডি মানেই প্রতারণা। তবে একান্তই বাধ্য হয়ে ছদ্মনামে থাকতে হলে অন্তত তা দিয়ে যেন কারও সম্মান ও মর্যাদার ক্ষতি না হয়, সে ব্যাপারটা নিশ্চিত করা জরুরি। নিজের নিরাপত্তার জন্য ছদ্মনাম ব্যবহার করে আপনি আরেকজনের নিরাপত্তা ও সম্মানে আঘাত হানতে পারেন না।

আপনি কি মনে করছেন, ফেইক আইডি খুলে আপনার অপকর্ম করলে তা কেউ বুঝতে পারবে না? আপনি কি আপনার ভালোর আড়ালে ঘাপটি মেরে থাকা কদার্য রূপটি সহজে লুকাতে পারবেন? প্রযুক্তি এখন এত বেশি উন্নত হয়েছে যে, আপনার অবস্থান নির্ণয় করা মাত্র কয়েক মুহূর্তের ব্যাপার। আমরা প্রযুক্তির কথা বাদ দিলাম । আল্লাহ সুবহানাহু ওয়া তায়ালার চোখে ফাঁকি দিতে পারবেন কখনো? দেওয়া সম্ভব? আল্লাহ তায়ালা হুঁশিয়ারি দিয়ে বলছেন—

يعلم خائنة الأعين وما تخفي الصد

আল্লাহ চক্ষুর অন্যায় কর্ম সম্পর্কেও অবগত, আর অন্তর যা গোপন করে সে সম্পর্কেও।' (সূরা মুমিন : ১৯)

সোশ্যাল মিডিয়াতে তাড়াহুড়ো না করা

কী-বোর্ডের ইন্টার বাটন চাপার আগে কী লিখেছেন তা নিয়ে একবার ভাবুন। আবার ভাবুন এবং পুনরায় ভাবুন। পর্যাপ্ত সময় নিন। একজন ব্যক্তির জিহ্বা তার নিয়ন্ত্রণে থাকে, যতক্ষণ না সে একটি শব্দ উচ্চারণ করে। শব্দটি উচ্চারণ করার সাথে সাথেই সে আর চালকের আসনে থাকে না। একইভাবে যতক্ষণ না আপনি আপনার টুইট, শেয়ার কিংবা পোস্ট প্রকাশ করেন, ততক্ষণ সেসব আপনার নিয়ন্ত্রাণাধীন। এগুলো বারবার যাচাই করে ত্রুটি বিচ্যুতি সংশোধন করা সম্ভব। কিন্তু একবার প্রকাশ হয়ে গেলে আপনার আর কিছুই করার থাকে না। ডিলিট করার আগেই সাক্ষী হয়ে যায় অসংখ্য মানুষ। খানিক সময়ের মধ্যেই হয়তো স্ক্রিনশটও নেওয়া হয়ে যায়। তাই যেথা তাড়াহুড়ো করবেন না; সময় নিন। ১০ মিনিট লিখলে তা নিয়ে অন্তত ২০ মিনিট ভাবুন, তারপর পোস্ট করুন। নবিজি (সাঃ) বলেছেন—

‘ধৈর্য ও চিন্তাশীলতা আল্লাহর পক্ষ থেকে; তাড়াহুড়া শয়তানের পক্ষ থেকে।' (তিরমিজি : ২০১২)

সোশ্যাল মিডিয়া অ্যাকাউন্ট আপনার মৃত্যুর পরও থাকবে 

চোখ বন্ধ করে একটু কল্পনা করুন তো! আপনি ইন্তেকাল করেছেন। তখনও সোশ্যাল মিডিয়াতে আপনার নামে এক কিংবা একাধিক অ্যাকাউন্ট সচল। সেগুলো কি অটোমেটিক গায়েব হয়ে যাবে? না; বরং মৃত্যুর পরও আপনার পোস্ট, টুইট, ছবি, ভিডিও ঠিক আগের মতোই থাকবে—একটুও হেরফের হবে না। আপনার অবর্তমানে সোশ্যাল মিডিয়ার অ্যাক্টিভিটিগুলো তখনও আপনার প্রতিনিধিত্ব করে চলবে। লোকে পূর্বের মতোই সেসব দেখতে থাকবে; বরং মৃত্যুর পর আরও বেশি সংখ্যক মানুষ কৌতূহল কিংবা আবেগ নিয়ে ভিজিট করবে আপনার কৃতকর্মের নমুনা।

ভাবুন! লোকে তখন কী দেখবে, কী পড়বে? আপনার দুনিয়ার জিন্দেগির পুরো চিত্র সেখানে থাকবে, তাই না? এমনকী বহু বছর পর আপনার উত্তরপ্রজন্য সোশ্যাল মিডিয়ার অ্যাক্টিভিটি দিয়ে আপনাকে বিচার করবে, উপলব্ধি করবে। কখনো ভেবে দেখেন কি এসব?

সোশ্যাল প্ল্যাটফর্ম ব্যক্তিগত ডায়েরি নয়

সোশ্যাল মিডিয়া কোনো ব্যক্তিগত ডায়েরি নয়। এটি একটা উন্মুক্ত প্ল্যাটফর্ম। এখানে নিজের একান্ত ভেতরের কথা প্রকাশ করা অনুচিত। ব্যক্তিগত ডায়েরিতে মানুষ তার মনের গোপন কথা, আবেগ, স্বপ্ন, ভালো লাগা, খারাপ লাগা লিখে রাখে। ডায়েরি মানেই কখনো দুঃখের পসরা, কখনো-বা অনাবিল সুখের উচ্ছ্বসিত স্ফূরণ। সোশ্যাল মিডিয়া ঠিক এমন নয়। এখানে আপনি মন চাইলেই ডায়েরির মতো লিখতে পারেন না। এই উন্মুক্ত পরিসরে বৃহত্তর স্বার্থ আর মানুষের কল্যাণের বড়ো উপলক্ষ্যকে সামনে রাখতে হয়। একটু মন খারাপ হলে কিংবা একটু ভালো লাগলেই এখানে যা —তা লেখা অসমীচীন।

ভালো ইমেজ বজায় রাখা

আমরা উপলব্ধি করি বা না করি, আমাদের দিকে অনেকেই নজর রাখে। অধিকাংশ অমুসলিম ইসলাম সম্পর্কে জানার জন্য কুরআন বা হাদিসের কাছে যায় না; আমাদের আচরণ দেখে। আমাদের দেখেই ইসলাম সম্পর্কে একটা সিদ্ধান্তে পৌঁছে। আপনি লাইফস্টাইলকে যেভাবে তুলে ধরেন, যেভাবে পোস্ট করেন, সমসাময়িক ইস্যুতে যেভাবে মন্তব্য করেন, যেভাবে বিতর্ক করেন, সেসব দেখেই তারা আপনার আদর্শ ও বিশ্বাসকে মূল্যায়ন করে। আপনার জীবনধারা যেমনই হোক, ভার্চুয়াল মাধ্যমে তারা জানে আপনি একজন মুসলিম এবং মুসলিমদের প্রতিনিধিত্ব করছেন।

আপনি ভার্চুয়ালি ঘণ্টার পর ঘণ্টা বিতর্ক করতে পারবেন; তবে বিতর্কের ভাষা যেন উত্তম হয়। কোনোভাবেই কাউকে আঘাত করে কিংবা অপমান করে কথা বলবেন না। আর কাউকে উপহাস করার তো প্রশ্নই ওঠে না। আল্লাহ সুবহানাহু তায়ালা বলেছেন-

يأيها الذين أمنوا لا يسخر قوم من قوم على أن يكونوا خيرا منهم ولا يشاء من يشاء على أن يكن خيرا منهن ولا تليروا أنفسكم ولا تنابزوا بالألقاب بلس الاسم الفسوق بعد الإيمان ومن لم يتب فأولئك هم الليمون

'হে ঈমানদারগণ! কোনো সম্প্রদায় যেন অপর কোনো সম্প্রদায়কে বিদ্রুপ না করে, হতে পারে তারা বিদ্রুপকারীদের চেয়ে উত্তম। আর কোনো নারীও যেন অন্য নারীকে বিদ্রুপ না করে, হতে পারে তারা বিদ্রুপকারীদের চেয়ে উত্তম। আর তোমরা একে অপরের নিন্দা করো না এবং তোমরা একে অপরকে মন্দ উপনামে ডেকো না। ঈমানের পর মন্দ নাম কতই-না নিকৃষ্ট! আর যারা তওবা করে না, তারাই তো জালিম।' (সূরা হুজুরাত : ১১)

বোনদের জন্য সতর্কতা

সোশ্যাল মিডিয়া ব্যবহারে মেয়েদের বিশেষ সতর্ক থাকা উচিত। তাদের জন্য এটা খুবই বিপজ্জনক একটা জায়গা। ভার্চুয়াল দুনিয়ার পরিচয়ে কখনো কাউকে নিজের তথ্য দেবেন না। বাস্তবে পরিচয়হীন কোনো মেয়ে বন্ধুকেও ইনবক্সে ছবি, ভিডিও শেয়ার করবেন না। একটা ভুল সিদ্ধান্ত আপনার চোখে অনেকদিন অশ্রু ঝরাবে। হতে পারে, ফেইক আইডি দিয়ে বন্ধুত্বের আহ্বান জানানো ব্যক্তিটি কোনো গুপ্তঘাতক!

তাই সাবধান! আবেগকে নিয়ন্ত্রণ করতে শিখুন। অযথা হুটহাট ছবি-ভিডিও আপলোড করা থেকে বিরত থাকুন। এর মাঝেই রয়েছে কল্যাণ। মিষ্টি কথায় তথ্য ও ছবি হাতিয়ে সুপার এডিটের মাধ্যমে ব্ল্যাকমেইলের ঘটনা আজকাল সোশ্যাল মিডিয়ায় অহরহ।

অনলাইন মুফতি হবেন না

সোশ্যাল মিডিয়ায় মতামত প্রকাশের ক্ষেত্রে প্রান্তিকতা পরিহার করুন। প্রায়শ আমরা এখানে খুব সহজেই বিচারক বনে যাই। আমাদের আচরণ অনেকটা এমন, যেন আমরা অন্যের ভুলের বিচারক আর নিজের ভুলের আইনজীবী। সামান্য পড়াশোনা নিয়ে প্রান্তিক সিদ্ধান্ত দেওয়া কখনোই বুদ্ধিমানের কাজ নয়।

আজকাল হাজারো অনলাইন মুফতি দেখা যায়, যাদের জ্ঞানের পরিসর খুবই স্বল্প। এমন চর্চা দিনশেষে বিপদই ডেকে আনে। ফতোয়া কিংবা সিদ্ধান্ত দেওয়ার জন্য বিশেষজ্ঞ আলিমগণ রয়েছে। এই গুরুদায়িত্ব তাঁদের কাঁধেই রাখুন; নিজের দুর্বল কাঁধে চাপিয়ে নেওয়ার দরকার কী?

একজন অ্যাক্টিভিস্ট ও দাঈর বিচারকসুলভ কথা এড়িয়ে চলা উচিত। আরব দাঈদের একটি বিখ্যাত উক্তি আছে—'নাহনু দুআত ওয়া লাসনা কুদাত’ অর্থাৎ আমরা দাঈ, বিচারক নই। অনলাইনে দাঈদের ভূমিকা আসলে এমনই হওয়া উচিত।

সোশ্যাল মিডিয়াকে রিয়েল লাইফ না ভাবা

আপনি কি সোশ্যাল মিডিয়াকে বাস্তব জীবনের বিকল্প হিসেবে ব্যবহার করছেন? সোশ্যাল মিডিয়াতে অন্যরা কতটা সফল, তার ওপর ভিত্তি করে নিজের সাফল্যকে মাপতে শুরু করেছেন? যদি এমনটি করে থাকেন, তবে ভুল করছেন। সোশ্যাল মিডিয়া মানুষের বাস্তব জীবনের প্রতিফলন নয়। সোশ্যাল মিডিয়ায় লোকজন যা-ই পোস্ট করে, সেটাই তার হুবহু বাস্তব জীবন—এমনটা না-ও হতে পারে। কিন্তু আমরা মানুষের ফেইক লাইফ দেখে, নিজের রিয়েল লাইফের সঙ্গে তুলনা করে আফসোস করছি। অন্য মানুষের ফেইক লাইফ দেখে, আমরা আমাদের রিয়েল লাইফকে অভিশাপ মনে করছি। সোশ্যাল মিডিয়াকে আপনার প্রয়োজনে ব্যবহার করুন, সোশ্যাল মিডিয়া যেন আপনাকে ব্যবহার করতে না পারে। সোশ্যাল মিডিয়াতে নয়; বরং রিয়েল লাইফে খুশি থাকা শিখুন।

সন্তানের সোশ্যাল মিডিয়া ব্যবহার পর্যবেক্ষণ

নিয়ন্ত্রণহীনভাবে যখন শিশু-কিশোর বা তরুণরা সোশ্যাল মিডিয়া ব্যবহার করতে থাকে, তখন তারা এটাতে আসক্ত হয়ে পড়ে। অধিক আসক্তির কারণে তাদের শারীরিক ও মানসিক বিকাশ বাধাগ্রস্ত হয়। তাই আপনার আদরের সন্তান কীভাবে সোশ্যাল মিডিয়ায় সময় কাটাচ্ছে, কার সাথে যোগাযোগ করছে, তার ফ্রেন্ড সার্কেলের মধ্যে কারা কারা আছে—সেটা আপনাকে জানতে হবে। এর আলোকে তার সোশ্যাল মিডিয়া ব্যবহার নিয়ন্ত্রণ করতে হবে। এক্ষেত্রে 'প্যারেন্টিং কন্ট্রোল অ্যাপস ব্যবহার করতে পারেন। শিশু-কিশোরদের পর্যবেক্ষণের জন্য কম্পিউটার বা ল্যাপটপটি বাসার এমন জায়গায় রাখুন, যাতে আপনার সন্তান কী করছে তা দেখতে পারেন।

কিছু ইতিবাচক কাজ

জ্ঞান অর্জন: ফেসবুকে বিভিন্ন শিক্ষামূলক পেইজ ফলো করে অনেক আপডেটেড থাকা যায়। সাম্প্রতিক সময়ে দেশ-বিদেশে ঘটে যাওয়া সংবাদ মুহূর্তেই জেনে যাওয়ার সুযোগ আছে এখানে। বিভিন্ন বিষয়ে দক্ষ হয়ে ওঠার জন্য অনলাইনে কোর্স করার সুযোগ রয়েছে। ইউটিউব টিউটোরিয়াল নিয়ে যেকোনো কিছু খুব সহজেই শিখে ফেলা যায়। সোশ্যাল মিডিয়াতে চাইলে আপনার দক্ষতা ও অভিজ্ঞতা শেয়ার করতে পারেন, যা থেকে অন্যরা উপকৃত হতে পারে। এভাবে উপকারী জ্ঞান অর্জন ও বিতরণ দুটোরই এক হুজ মাধ্যম হতে পারে সোশ্যাল মিডিয়া।

ফান্ড রাইজিং: সোশ্যাল মিডিয়াকে কাজে লাগিয়ে বিভিন্ন ইস্যুতে আমরা মানুষের পাশে অর্থনৈতিক সহায়তা নিয়ে দাঁড়াতে পারি। বন্যা, জলোচ্ছ্বাস, মহামারিসহ নানান দুর্যোগ-দুর্বিপাকে পর্যুদস্ত মানুষের পাশে দাঁড়ানোর জন্য এই মাধ্যমটির ফলপ্রসূতা অনস্বীকার্য। বিভিন্ন ইভেন্ট খুলে আমরা সহজেই ভালো অঙ্কের অর্থ সংগ্রহ করে ফেলতে পারি অল্প সময়ের মধ্যেই।

রক্ত সংগ্রহ: রক্ত একার্থে জীবন। অনেক সময় দেখা যায় মুমূর্ষু রোগীর জন্য প্রাণান্তকর প্রচেষ্টা চালিয়েও স্বজনরা সঠিক সময়ে রক্ত জোগাড় করতে ব্যর্থ হন। এতে জীবনের ঝুঁকিও তৈরি হয়। আমরা সোশ্যাল মিডিয়াকে কাজে লাগিয়ে রক্ত সংগ্রহের অনেকগুলো প্ল্যাটফর্ম গড়ে তুলতে পারি। এতে কোনো জরুরি মুহূর্তে রক্তের প্রয়োজনে হন্য হয়ে ঘুরে বেড়া পাশে দাঁড়ানো সম্ভব হবে। মানুষগুলোর

অন্যকে অনুপ্রাণিত করা: আমাদের প্রজন্ম খুব সহজেই জীবনের ব্যাপারে হতাশ হয়ে পড়ে, আঁধারে পথ হাতড়ে বেড়ায়। তাদের অনুপ্রাণিত করার জন্য সোশ্যাল মিডিয়া হতে পারে মোক্ষম অস্ত্র। এটি দ্বীনি দাওয়াতের অন্যতম একটি অংশও বটে। নবিজি বলেছেন

‘সহজ করো, কঠিন করো না। সুসংবাদ দাও, বীতশ্রদ্ধ করো না।' (বুখারি : ৬৯)

সচেতনতা তৈরি: সচেতনতা তৈরিতে সোশ্যাল মিডিয়া এক বিরাট ভূমিকা রাখতে পারে। করোনা ভ্যাকসিন, নানা কুসংস্কার প্রতিরোধে, স্বাস্থ্য সচেতনতা, খাদ্য সচেতনতা, শিক্ষা সচেতনতা ইত্যাদি ব্যাপারে গত কয়েক বছর সোশ্যাল মিডিয়া ছিল সরব। লোকজন খুব সহজেই এসব ব্যাপারে জানতে পারছে এবং সচেতনতা বাড়ছে।

সোশ্যাল মিডিয়া দৈনন্দিন জীবনের একটি অবিচ্ছেদ্য অংশ হয়ে উঠেছে। এটি এমন একটি প্ল্যাটফর্ম, যেখানে ব্যবহারকারীরা জনপরিসরে নিজেদের উপস্থাপন করার একটি সুযোগ পায়। খুব সহজেই তারা বিভিন্ন কন্টেন্ট শেয়ার করতে পারে, বিভিন্ন পোস্টের মাধ্যমে নিজের অনুভূতি প্রকাশ করতে পারে, গ্রুপ তৈরি করে একসঙ্গে সবার সাথে তথ্য আদান-প্রদান করতে পারে। সোশ্যাল মিডিয়ার আছে এ রকম নানা ব্যবহার। কিন্তু মুসলিম হিসেবে এক্ষেত্রে আমাদের উচিত, এর পরিমিত ব্যবহার নিশ্চিত করা। মাত্রাতিরিক্ত সোশ্যাল মিডিয়ার ব্যবহার থেকে দূরে থাকা প্রয়োজন। এটা আসক্তির জন্ম দেয়।

নিজের ব্যক্তিজীবনকে অতিরিক্ত খোলামেলাভাবে উপস্থাপন করা থেকে বিরত থাকা উচিত। প্রাত্যহিক জীবনের প্রয়োজনীয় অপ্রয়োজনীয় সমস্ত খুঁটিনাটি বিষয় সোশ্যাল মিডিয়ায় শেয়ার করা থেকে বিরত থাকাই শ্রেয়। কারণ, সোশ্যাল মিডিয়ার পরিধিটা অনেক ব্যাপক এবং এখানে ভালো ও খারাপ উভয় মানসিকতার ব্যবহারকারীই রয়েছে। তাই যতটা প্রয়োজন ততটাই প্রকাশ করা এবং ব্যক্তিজীবনের গোপনীয়তা বজায় রাখা অত্যন্ত গুরুত্বপূর্ণ।

বর্তমানে ক্ষেত্রবিশেষে সোশ্যাল মিডিয়া মূলধারার গণমাধ্যমের চেয়েও শক্তিশালী এবং এর প্রভাব সুদূরপ্রসারী। তাই এই সেন্সেটিভ জগতে আমাদের সম্পৃক্ততা হতে হবে খুব বুঝে-শুনে, ভদ্রতা ও শালীনতা বজায় রেখে এবং অন্যের অধিকার ও সম্মান অক্ষুণ্ণ রেখে। সোশ্যাল মিডিয়া ম্যানারগুলো মেনে চললেই কেবল এই প্ল্যাটফর্মটি ব্যবহার উপযোগী থাকবে; নচেৎ সোশ্যাল মিডিয়া হতে পারে সর্বনাশের কারণ।

