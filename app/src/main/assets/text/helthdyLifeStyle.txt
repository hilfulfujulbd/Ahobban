সুস্থতা দুনিয়ার জীবনে সবচেয়ে বড়ো নিয়ামতগুলোর একটি। সুস্থ দেহ ও সুন্দর মন জীবনে আনে ছন্দ, গতি আর প্রশান্তি। অন্যদিকে অসুস্থতা মানুষের সমস্ত অর্থবিত্ত, ক্ষমতা ও প্রতিপত্তিকে ম্লান করে দেয়। এজন্যই ইসলাম সুস্থতাকে অত্যধিক গুরুত্ব দিয়েছে। রাসূল (সাঃ) বলেন

‘আল্লাহর নিকট একজন সুস্থ-সবল মুমিন দুর্বল মুমিন অপেক্ষা অধিকতর প্রিয় ও উত্তম।' (মুসলিম : ৬৯৪৫)

একজন সুস্থ-সবল মুমিন যথাযথ হকের সাথে আল্লাহর ইবাদত পালনে অধিক সমর্থ হন। পাশাপাশি মানুষের কল্যাণে গুরুত্বপূর্ণ অবদান রাখতে পারেন, পারেন অন্যের সাহায্যে পাশে দাঁড়াতে। প্রয়োজনে কঠিন চ্যালেঞ্জ গ্রহণ করতেও পিছপা হন না তিনি। তাই আল্লাহর প্রিয়ভাজন হওয়ার জন্য হলেও নিজের সুস্থতা ও ফিটনেস সম্পর্কে মুমিনের সচেতন হওয়া একান্ত কর্তব্য। তা ছাড়া নিজের সুস্থতা ও ফিটনেসের প্রতি যত্নবান হওয়া মুমিনদের একটি গুরুত্বপূর্ণ বৈশিষ্ট্যও বটে। সকল নবি-রাসূলই সুস্বাস্থ্যের প্রতি ছিলেন যত্নবান। প্রত্যেকেই ছিলেন কঠোর পরিশ্রমী কর্মবীর। রাসূলুল্লাহ নিজেও অত্যন্ত কর্মঠ ও সক্রিয় জীবন নির্বাহ করেছেন।

রাসূলুল্লাহ (সাঃ) মরুভূমিতে মেষ চড়াতেন, ব্যাবসা-বাণিজ্য করতেন দূর দূরান্তে। নবুয়তের পূর্বে নিভৃতে ধ্যান করার উদ্দেশ্যে হাইকিং করে উঠেছেন ৬৩৪ মিটার উঁচু জাবালে নুর পর্বতের গুহায়। বাস্তব জীবনে উট, গাধা, ঘোড়া ইত্যাদি বাহনে চড়েছেন। নিজেই যুদ্ধ পরিচালনা করেছেন, সরাসরি অংশগ্রহণ করেছেন জিহাদের ময়দানে। এ ছাড়া তিনি প্রায়ই মদিনার বাজার পরিদর্শনে যেতেন, অসুস্থদের দেখতে যেতেন, নিয়মিত মদিনা থেকে হেঁটে হেঁটে চলে যেতেন কুবা পর্যন্ত। ছাগলের দুধ দোহন থেকে শুরু করে নিজের জুতা-জামা সেলাই পর্যন্ত যাবতীয় সাংসারিক কাজে তিনি সাগ্রহে অংশ নিতেন। সর্বোপরি একটি কর্মচঞ্চল, গতিশীল ও ভারসাম্যপূর্ণ জীবনযাপন করেছেন বিশ্বনবি মুহাম্মাদ (সাঃ)।

সুস্থতা একদিনে অর্জিত হয় না। এটি ধারাবাহিক প্রক্রিয়ার মাধ্যমে তিলে তিলে অর্জিত হওয়ার বিষয়। এর জন্য চাই পরিকল্পিত উপায়ে নিয়মিত শরীর, মন ও আত্মার পরিচর্যা এবং নিয়মমাফিক জীবনযাপন। কিন্তু মানুষমাত্রই নিয়মের প্রতি উদাসীন। তারা যাচ্ছেতাই চলতেই অধিক পছন্দ করে। এ কারণে অজান্তেই মানুষ ধীরে ধীরে নিজের সুস্থতাকে দুর্ভেদ্য খাঁচায় বন্দি করে ফেলে। পরে যখন অসুস্থতা তার সাথে আষ্টেপৃষ্ঠে জড়িয়ে যায়, তখন বুঝতে পারে—কী নিয়ামতকে এতদিন উপেক্ষা করেছে তারা। আবদুল্লাহ ইবনে আব্বাস (রা.) বর্ণনা করেন, প্রিয়নবি (সাঃ) ইরশাদ করেছেন

‘অধিকাংশ মানুষ আল্লাহ তায়ালার দুটি বিশেষ নিয়ামতের প্রতি উদাসীন। একটি স্বাস্থ্য, অপরটি তার অবসর।' (বুখারি : ৬৪১২)

রাসূলুল্লাহ (সাঃ) সুস্থতার জন্য একই সঙ্গে শরীর ও আত্মাকেও সমান গুরুত্ব দিতেন। এ দুইয়ের মাঝে সমন্বয়ের জন্য তিনি অনুসরণ করতেন নির্দিষ্ট কিছু নিয়ম ও পদ্ধতি। পরিমিত ও স্বাস্থ্যকর খাবার গ্রহণ, নিয়মিত ঘুম, শারীরিক শ্রম, বিনোদন, পরিবার ও আত্মীয়দের সময় দান, ইবাদত, জিকির, রোজা, দীর্ঘক্ষণ নামাজে মগ্ন থাকা ইত্যাদি ছিল তাঁর সুস্থ ও সাবলীল জীবনের প্রধান নিয়ামক। মনুষ্য বৈশিষ্ট্যানুযায়ী কখনো অসুস্থ হলে তিনি যথাযথ চিকিৎসা গ্রহণ করতে কখনোই দ্বিধা করতেন না। বলতেন

'হে আল্লাহর বান্দারা! তোমরা চিকিৎসা গ্রহণ করো। কেননা, মহান আল্লাহ এমন কোনো রোগ সৃষ্টি করেননি, যার প্রতিষেধক তিনি দেননি। তবে একটি রোগ আছে, যার কোনো প্রতিষেধক নেই । আর তা হলো—বার্ধক্য।' (ইবনে মাজাহ : ৩৪৩৬)
এবারে রাসূল (সাঃ) এর সুস্বাস্থ্যের কয়েকটি চাবিকাঠি একটু জেনে নেওয়া যাক

১. উত্তম খাদ্যাভ্যাস (Healthy Diet)

রাসূল  (সাঃ) এর সুস্বাস্থ্যের পেছনে সবচেয়ে বড়ো নিয়ামক ছিল উত্তম খাদ্যাভ্যাস। তিনি ছিলেন পরিমিত ও পুষ্টিকর খাদ্য গ্রহণে অভ্যস্ত। কখনো উদর পূর্তি করে খেতেন না। পেটকে আনুমানিক তিন ভাগ করে এক ভাগের জন্য খাবার খেতেন, আরেক ভাগ পানি দ্বারা পূর্ণ এবং অপরভাগ খালি রাখতেন সব সময়।

রাসূল (সাঃ) অল্পই খেতেন, কিন্তু তা খেতেন উপভোগ করে। খাবার নষ্ট করতেন না কখনো। বড়ো থালা ব্যবহার করতেন, যেন খাবার মাটিতে না পড়ে। কোনো কারণে খাবার পড়ে গেলে তা পরিচ্ছন্ন অবস্থায় তুলে খাওয়ার জন্য ব্যবহার করতেন চামড়ার দস্তরখান। থালায় কোনো খাবার ফেলে রাখতেন না; এমনকী আঙুলে লেগে থাকা খাবারের অবশিষ্ট অংশও চেটে খেতেন। আনাস (রা.) বর্ণনা করেন

‘নবিজি খাবার খেলে তাঁর তিন আঙুল চেটে খেতেন। আর বলতেন—“তোমাদের কারও নলা পড়ে গেলে সে যেন তা শয়তানের জন্য ফেলে না রাখে; বরং ধুয়ে খেয়ে ফেলে। আর চেটে খায় যেন থালাটিও। কারণ, তোমরা তো জানো না, খাবারের কোন অংশে বরক্ত রয়েছে।” (মুসিলম : ৬০৮)

খাবার শেষে আঙুল চেটে খাওয়ার সুন্নত থেকে চিকিৎসাবিদগণ একটি চমৎকার তথ্য বের করেছেন। এ সময় মুখের ভেতর সেলিভারি গ্ল্যান্ড ( Salivary Gland) থেকে টায়ালিন (Ptyalin) নামক একপ্রকার পাচক রস বের হয়। পাকস্থলী থেকে শিষণ দিয়ে বেরিয়ে যাওয়ার পূর্বেই এটি প্রায় সব খাবার অর্ধেক হজম করে ফেলে।

রাসূল (সাঃ) খুবই পরিচ্ছন্ন পরিবেশে খাবার গ্রহণ করতেন। খাওয়ার পূর্বে দুই হাতের কবজি পর্যন্ত ধুয়ে নিতেন। সর্বদা খাবার গ্রহণ করতেন ডান হাত দিয়ে। কারণ, ডান হাত বাম হাত অপেক্ষা অধিকতর পবিত্র ও উত্তম। তা ছাড়া ডান হাতে খাওয়া রুচিসম্মতও বটে। তিনি খাবারে কখনো ফুঁ দিতেন না। এটা ছিল তাঁর স্বভাবজাত বৈশিষ্ট্য। আধুনিক চিকিৎসাবিজ্ঞানও খাবারে ফুঁ দিতে নিষেধ করে। কারণ, ফুঁ দিলে মুখ থেকে নির্গত কার্বন ডাই অক্সাইড খাবারে মিশে যায়, যা শরীরের জন্য অত্যন্ত ক্ষতিকর ।

কোনো কিছুর ওপর হেলান দিয়ে খাবার খেতে তিনি নিষেধ করেছেন। হেলান দিয়ে খাদ্য গ্রহণের ফলে পেট বড়ো হয়ে যায়। এতে খাবার গলায় আটকে যেতে পারে অথবা শ্বাসনালিতে ঢুকে যেতে পারে। তা ছাড়া এটা দাম্ভিকতার আলামতও বটে। আবু হুজায়ফা (রা.) বর্ণনা করেন

'আমি রাসূল (সাঃ) এর দরবারে ছিলাম। তিনি এক ব্যক্তিকে বললেন—“আমি ঠেস লাগানো অবস্থায় কোনো কিছু ভক্ষণ করি না।' (বুখারি ৫১৯০, তিরমিজি : ১৯৮৬)

নবি করিম (সাঃ) বালিশে বিশ্রাম নেওয়া অবস্থায়ও কখনো খাবার খেতেন না। তিনি তিন আঙুল দিয়ে খাবার উঠিয়ে ছোটো ছোটো লোকমায় খাবার খেতেন। একদমই তাড়াহুড়ো করতেন না। এতে ভালো করে চিবিয়ে খাওয়ার সুযোগ পেতেন। আধুনিক চিকিৎসাবিজ্ঞান বলে—উত্তমরূপে চিবিয়ে খেলে খাবার ভালোভাবে চূর্ণ হয়। ফলে খাবারের যাবতীয় পুষ্টি শরীর সহজেই শোষণ করতে পারে। তা ছাড়া চিবিয়ে খেলে খাবার অপেক্ষাকৃত বেশি সময় মুখে থাকে। এতে খাবারের মধ্যকার স্নেহ ও চর্বিজাতীয় পদার্থ দ্রুত হজম হওয়ার সুযোগ পায়। খাবার দীর্ঘক্ষণ চিবিয়ে খেলে মস্তিষ্ক অল্পতেই তৃপ্ত হয়। ফলে অতি ভোজনের সম্ভাবনাও কমে যায়।

বিশেষজ্ঞগণ বলেন—ভালোভাবে চিবিয়ে খেলে খাবার মুখের লালার সাথে মিশ্রিত হয়। মানুষের মুখের লালায় 'সালিভারি অ্যামায়লেস' নামক একধরনের অ্যানজাইম থাকে, যা খাবার ভালোভাবে হজম করতে সাহায্য করে। এতে গ্যাসট্রিকসহ পেটের বিভিন্ন সমস্যা থেকে নিরাপদ থাকা যায়। অন্যদিকে ভালো করে চিবিয়ে না খেলে খাবার লালার সঙ্গে ভালোভাবে মেশার সুযোগ পায় না। ফলে শরীরে অপ্রয়োজনীয় বায়ু প্রবেশ করে এবং গ্যাসট্রিক ও হজমে সমস্যা তৈরি হয়।

ডেন্টিস্টরা বলেন—খাবার ভালোভাবে চিবিয়ে খেলে দাঁত ও দাঁতের মাড়ি শক্ত হয়। সঠিকভাবে চিবানোর ফলে মুখ থেকে নিঃসৃত স্যালাইভা দাঁতের ফাঁকে আটকে থাকা খাদ্যাংশ পরিষ্কার করে। এতে দাঁতের সমস্যা কমে যায়, দাঁত হয় মজবুত ও দীর্ঘস্থায়ী।

রাসূল (সাঃ) সাধারণত একা খেতেন না; কখনো পরিবারের লোকজন, কখনো আহলে সুফফা বা অন্য সাহাবিগণ তাঁকে সঙ্গ দিতেন। এতে আনন্দঘন ও বৈঠকি পরিবেশে তাঁর খাদ্য গ্রহণ সম্পন্ন হতো। তিনি কখনো খাবারের দোষত্রুটি ধরতেন না। পছন্দ হলে খেতেন, নচেৎ এড়িয়ে যেতেন নিঃশব্দে। 

রাসূল (সাঃ) রুটিন মেনে খাদ্য গ্রহণ করতেন। প্রতিদিন ফজরের নামাজান্তে। সূর্যোদয়ের পর বাড়িতে ফিরে স্ত্রীদের জিজ্ঞেস করতেন—কোনো খাবার আছে কি না। থাকলে খেতেন, না থাকলে বলতেন—'আমি রোজার নিয়্যাত করলাম।' দুপুরের খাবার গ্রহণ করতেন জোহরের নামাজের পূর্বে। খাবার শেষে কিছুক্ষণ বিশ্রাম নিয়ে জোহরের সালাত আদায় করতেন। আসরের সালাতের পর তিনি স্ত্রীদের ঘরে যেতেন এবং মধু ও মিষ্টান্নজাতীয় খাবার খেতেন। আর রাতের খাবার খেতেন এশার সালাতের পূর্বে। এরপর এশার সালাত ও কিয়ামুল লাইল করে ঘুমিয়ে যেতেন।

আধুনিক চিকিৎসাবিজ্ঞান রাসূল (সাঃ) -এর অনুরূপ সময়ে খাদ্য গ্রহণের পরামর্শ দেয়। রাসূল (সাঃ)  রাতে খেয়েই শুয়ে পড়তেন না; বরং কিছুক্ষণ হাঁটাহাঁটি করতেন। এতে খাবার হজম হয়ে যেত সহজেই। চিকিৎসাবিজ্ঞানও এই পদ্ধতি অনুসরণের পরামর্শ দেয়। চিকিৎসকগণ বলেন-রাতে খাওয়ার পরপরই শুয়ে পড়লে খাবারের অ্যাসিডিটি পরিপাকতন্ত্রের বাইরে ছড়িয়ে পড়ে। ফলে হজমে বিঘ্নতা ঘটে; দেখা দেয় ক্ষুধামন্দা, বদহজম, গ্যাস্ট্রিকসহ পরিপাকতন্ত্রের নানাবিধ জটিলতা।

বিশ্বনবির খাবার

রাসূল (সাঃ)  মোটামুটি তিন ধরনের খাবার খেতেন—

১. সাধারণ বা সহজাত খাবার, যা তিনি নিয়মিত খেতেন। এর মধ্যে ছিল খেজুর, দুধ, গোশত, লাউ, যবের ছাতু ও বার্লি দিয়ে তৈরি রুটি। আবদুল্লাহ ইবনে সালাম (রা.) বর্ণনা করেন

‘আমি রাসূল (সাঃ) কে বার্লির এক টুকরো রুটির ওপর একটি খেজুর রাখতে দেখেছি। তারপর বলেছেন—“এটিই সালন মসলা।” (আবু দাউদ : ৩৮৩০)

২. রাসূল (সাঃ) এমন কিছু দুর্লভ খাবার খেয়েছেন, যা সচারচর পাওয়া যেত না। এই ধরনের খাবার নবিজি খুব কম সময়ই খেয়েছেন। যেমন : খরগোসের গোশত, সামুদ্রিক মাছ ইত্যাদি।

৩. বিশ্বনবি (সাঃ) কিছু কিছু খাবার একটু বেশি পছন্দ করতেন। যেমন : মধু, মিষ্টান্ন, সারিদ, খাশির সামনের রান ইত্যাদি।

রাসূল (সাঃ) যে সমস্ত খাবার গ্রহণ করতেন বা জীবনে একবার হলেও খেয়েছেন। বলে বর্ণনা পাওয়া যায়, তার একটি সামগ্রিক তালিকা দেখে 

ফলজাতীয় খাবার 
রাসূল (সাঃ) নানা সময়ে নানা ধরনের ফলজাতীয় খাবার গ্রহণ করতেন বলে জানা যায়। এর মধ্যে কিছু ছিল নিয়মিত খাবারের অন্তর্ভুক্ত, কিছু খুবই পছন্দনীয় এবং কিছু কিছু তিনি কদাচিৎ খেতেন। এর মধ্যে উল্লেখ্যযোগ্য হলো

ক. খেজুর : 
বিশ্বনবি (সাঃ) জীবনে সবচেয়ে বেশি যে খাবারটি খেয়েছেন, তার নাম খেজুর। মরুময় আরবে খেজুর অন্যতম প্রধান খাদ্য। খেজুর

সম্পর্কে রাসূল (সাঃ) বলেন

‘যে বাড়িতে খেজুর নেই, সে বাড়ির অধিবাসীরা অভুক্ত (আবু দাউদ : ৩৮৩১)

খেজুর ছাড়া যেন আরবদের ক্ষুধাই নিবৃত হতো না। অন্যভাবে বলা যায়—যার বাড়িতে কিছুই থাকত না, তার বাড়িতেও অন্তত খেজুর থাকত। সুতরাং যার ঘরে খেজুর ছিল না, বুঝতে হতো—তার ঘরে কোনো খাবারই নেই।

খেজুরের রয়েছে বহুমুখী পুষ্টি ও ঔষধিগুণ। এটি শরীরের ক্যালসিয়াম, আয়রন ও ভিটামিনের চাহিদা মেটানোর পাশাপাশি পানিশূন্যতা পূরণেও সহায়তা করে। বাড়তি চর্বি ও কোলেস্টরেল না থাকায় খেজুর খেলে বাড়তি ওজন হয় না। খেজুরে যেমন ক্ষুধা মেটে, তেমনই এর আঁটি চুষলে তৃষ্ণাও নিবারণ হয়। রাসূল সন্তান প্রসবের পর প্রসূতি মাকে খেজুর খাওয়ার পরামর্শ দিতেন এবং নবজাতকের মুখে তাহনিক বা খেজুরের থেতলানো টুকরো তুলে দিতেন।

খ. কিশমিশ : 
রাসূল (সাঃ) ভেজা কিশমিশ পছন্দ করতেন এবং এটা তিনি নিয়মিত খেতেন। সাফিয়্যা বিনতে আতিয়্যা (রা.) বর্ণনা করেন ‘আমি বনি আবদুল কায়েসের রমণীদের সাথে আয়িশা (রা.)-এর কাছে গমন করলাম। আমরা তাঁর কাছে খেজুর ও কিশমিশ সম্পর্কে জিজ্ঞেস করলে তিনি বললেন- “আমি এক মুষ্টি খেজুর ও এক মুষ্টি কিশমিশ একটি পাত্রে ভিজিয়ে নরম করতাম। এরপর তা নবিজিকে খাওয়াতাম।”' (আবু দাউদ : ৩৬৯৯)

গ. তরমুজ : 
রাসূল (সাঃ) মরুভূমিতে উৎপন্ন তরমুজ খেতেন। আয়িশা (রা.) বর্ণনা করেন 
‘রাসূল (সাঃ) তরমুজের সঙ্গে "রোতার" (তাজা-পাকা খেজুর) খেতেন।' (বুখারি: ৫১৩৪, তিরমিজি : ১৮৪৪)

ঘ. জয়তুন : 
জয়তুন একটি ঔষধিগুণসমৃদ্ধ ফল। এর নানান পুষ্টিগুণ ও উপকারিতা রয়েছে। রাসূল (সাঃ) জয়তুন খেতেন এবং এর তেল ব্যবহারের পরামর্শ দিতেন। তিনি বলেন
‘তোমরা জয়তুন খাও এবং জয়তুনের তেল গায়ে মাখো। কেননা, এটি একটি মোবারক বৃক্ষ থেকে তৈরি।' (ইবনে মাজাহ : ১০০৩)

মিষ্টান্ন ও মধু : 
রাসূল (সাঃ) মিষ্টিজাতীয় খাবারও খেতে খুব পছন্দ করতেন। প্রাকৃতিক মধু ও প্রক্রিয়াজাত মিষ্টি ছিল এর মধ্যে অন্যতম। আয়িশা (রা.) বর্ণনা করেন 'রাসূল (সাঃ)  মিষ্টান্ন ও মধু পছন্দ করতেন।' (বুখারি : ৫১১৫)
রাসূল (সাঃ) প্রতিদিন বিকেলে স্ত্রীদের সাথে সাক্ষাৎ এবং মধুপান করতেন। তিনি মধুকে অভিহিত করেছেন উত্তম ওষুধ হিসেবে। একে তিনি শেফা বা আরোগ্য লাভের উপকরণ বলেও ঘোষণা করেছেন। ইবনে মাসউদ (রা.) বর্ণিত, রাসূল (সাঃ) ইরশাদ করেন

'তোমাদের উচিত দুটি জিনিসের শেফা গ্রহণ করা; মধু ও কুরআন।' (ইবনে মাজাহ : ৩৪৫২)

দুধ ও দুগ্ধজাত:
খাবার রাসূল (সাঃ) দুধ খেতে পছন্দ করতেন। এটি ছিল তাঁর সহজাত খাবারগুলোর মধ্যে একটি। আনাস (রা.) থেকে বর্ণিত, রাসূল (সাঃ) বলেন

‘মিরাজের রাতে বাইতুল মাকদিসে আমি দুই রাকাত নামাজ পড়ে বের হলে জিবরাইল (আ.) আমার সম্মুখে শরাব ও দুধের দুটি পৃথক পাত্র রাখলেন। আমি দুধের পাত্রটি নির্বাচন করলাম। জিবরাইল (আ.) বললেন—“আপনি প্রকৃত ও স্বভাবজাত খাবারই নির্বাচন করেছেন।'' (বুখারি : ৩১৬৪, তিরমিজি : ২১৩)

দুগ্ধজাত খাবারের মধ্যে উল্লেখযোগ্য হলো:

ক. মাখন: 
নবিজি মাখন ও খেজুর একসাথে খেতে পছন্দ করতেন। ইবনে বিসর আল মুসলিমাইন (রা.) বর্ণনা করেন 
‘একবার আমাদের ঘরে রাসূল (সাঃ) আগমন করলেন। আমরা তাঁর সম্মুখে মাখন ও খেজুর পরিবেশন করলাম। তিনি মাখন ও খেজুর পছন্দ করতেন।' (তিরমিজি: ১৮৪৩)

খ. পনির : 
রাসূল (সাঃ) একদিন পনির খেয়েছেন বলে হাদিস থেকে জানা যায়। আবদুল্লাহ ইবনে উমর (রা.) বলেন 
‘ভাবুকের যুদ্ধে রাসূল - এর সামনে কিছু পনির উপস্থাপন করা হলো। রাসূল (সাঃ) বিসমিল্লাহ পড়ে একটি চাকু দিয়ে সেগুলো কাটলেন এবং কিছু খেলেন।' (আবু দাউদ : ৩৮১৯)

গ. ঘি মাখা রুটি : 
নবিজি (সাঃ) ঘিয়ে মাখা রুটি খেতে পছন্দ করতেন। আবদুল্লাহ ইবনে উমর (রা.) বর্ণনা করেন, রাসূল (সাঃ) একদিন বললেন 'যদি আমাদের কাছে বাদামি গম দিয়ে তৈরি এবং ঘিয়ে সিক্ত সাদা রুটি থাকত, তাহলে সেগুলো খেতাম। আনসারি এক সাহাবি এই কথা শুনে এ ধরনের রুটি বানিয়ে রাসূলের সামনে পেশ করলেন।' (ইবনে মাজাহ : ৩৩৪০)

গোশতজাতীয় খাবার : 
রাসূল (সাঃ) গোশত খেতে পছন্দ করতেন; যদিও তাঁর ঘরে গোশত খুব কমই রান্না হতো। তিনি যে সমস্ত পশু বা পাখির গোশত খেয়েছেন বলে হাদিসে পাওয়া যায়, তা তুলে ধরছি।

ক. খাসির পায়া : 
গোশতের মধ্যে রাসূল (সাঃ) খাসির সামনের রানের অংশ বেশি পছন্দ করতেন। তিনি মূলত এই গোশত রুটি দিয়ে খেতে ভালোবাসতেন। আয়িশা (রা.) বলেন

‘আমরা ছোটো খাসির পায়া রান্না করতাম। রাসূল (সাঃ) কুরবানির ১৫ দিন পরও সেগুলো খেতেন।' (বুখারি : ৫১২২)

খ. মোরগ : 
রাসূল (সাঃ) মোরগের গোশত খেয়েছিলেন বলে কয়েকটি হাদিস থেকে জানা যায়। জাহদাম (রা.) বর্ণনা করেন

‘একদিন আবু মুসা একটি মোরগ নিয়ে এলেন। এতে উপস্থিত একজন গলার স্বর ভিন্ন করে আওয়াজ করল। আবু মুসা জিজ্ঞেস করলেন—“কী হলো তোমার?” লোকটি বলল-“মোরগকে বিভিন্ন খাবার খেতে দেখে আমার অপছন্দ হওয়ায় শপথ করেছি। কোনোদিন মোরগ খাব না।” আবু মুসা তাঁকে বললেন  “কাছে এসো এবং ভোজনে অংশগ্রহণ করো। কারণ, আমি রাসূল (সাঃ)-কে মোরগ খেতে দেখেছি। আর তুমি তোমার শপথ ভঙ্গের কাফফারা আদায় করে নেবে।” (বুখারি : ৫১৯৮)

গ. খরগোশ : 
একটি হাদিসে পাওয়া যায়, আল্লাহর রাসূল (সাঃ) একবার খরগোশ খেয়েছিলেন। রাসূলুল্লাহ -এর খাদেম আনাস ইবনে মালেক (রা.) বর্ণনা করেন

‘মাররুজ জাহরান নামক স্থানে আমাদের পাশ দিয়ে একটি খরগোশ লাফিয়ে পড়ল। এই দৃশ্য দেখে আমাদের সঙ্গীরা খরগোশটিকে ধাওয়া করল, কিন্তু তারা সেটিকে পাকড়াও করতে না পেরে ক্লান্ত ও ব্যর্থ হয়ে ফিরে এলো। তবে আমি ধাওয়া করে এর নাগাল পেয়ে গেলাম এবং ধরে আবু তালহার নিকট নিয়ে এলাম। তিনি মারওয়া নামক স্থানে সেটি জবাই করলেন। এরপর আমাকে দিয়ে খরগোশটির ঊরু ও নিতম্ব রাসূল (সাঃ) -এর কাছে পাঠিয়ে দিলেন। রাসূল (সাঃ) সেগুলো ভক্ষণ করলেন।' আনাস (রা.)-কে জিজ্ঞেস করা হলো—'রাসূল (সাঃ) কি তা খেয়েছিলেন?' তিনি জবাব দিলেন-'হ্যাঁ।' (বুখারি : ২৪৩৩)।

সামুদ্রিক মাছ : 
মহানবি (সাঃ) সাগরের মাছ পছন্দ করতেন। এ বিষয়ে জাবির ইবনে আবদুল্লাহ (রা.)-এর বর্ণনায় একটি দীর্ঘ হাদিস রয়েছে। সেখানে তিনি বলেন

‘রাসূলুল্লাহ (সাঃ) কুরাইশদের একটি কাফেলার ওপর সুযোগমতো আক্রমণ চালানোর জন্য আমাদের ৩০০ সদস্যের একটি সৈন্যবাহিনী পাঠালেন। আবু উবায়দা ইবনুল জাররাহ (রা.) ছিলেন আমাদের সেনাপতি। আমরা অর্ধমাস সমুদ্রতীরে অবস্থান করলাম। একপর্যায়ে ভয়ানক ক্ষুধা আমাদের পেয়ে বসল। ক্ষুধার জ্বালায় গাছের পাতা খেতে থাকলাম। এজন্যই পরবর্তী সময়ে এ সৈন্যবাহিনীর নাম রাখা হয়েছে “জায়শুল খাবাত" বা পাতাওয়ালা সৈন্যদল।

এরপর সমুদ্র আমাদের জন্য আম্বর নামক একটি প্রাণী (মাছ) নিক্ষেপ করল। আমরা অর্ধমাস ধরে তা খেলাম। এর চর্বি শরীরে লাগালাম। ফলে আমাদের শরীর পূর্বের মতো হৃষ্টপুষ্ট হয়ে উঠল। একবার আবু উবায়দা (রা.) মাছটির শরীর থেকে  একটি পাঁজর ধরে খাড়া করালেন। এরপর তাঁর সাথিদের মধ্যকার সবচেয়ে লম্বা লোকটিকে আসতে বললেন। লোকটিকে উটের পিঠে বসিয়ে হাড়টির নিচ দিয়ে অতিক্রম করালেন। এরপর আমরা মদিনায় ফিরে এলে রাসূল (সাঃ) কে বিষয়টি জানালাম। তিনি বললেন-“খাও। এটি তোমাদের জন্য রিজিক হিসেবে আল্লাহই পাঠিয়েছেন। আর তোমাদের কাছে কিছু অবশিষ্ট থাকলে আমাদেরও খাওয়াও।" এরপর মাছটির কিছু অংশ রাসূল (সাঃ) কে দেওয়া হলো। তিনি তা খেলেন। (বুখারি: ৪৩৬১, ৪৩৬২)

সারিদ : 
সারিদ নামে আরবে একটি প্রসিদ্ধ খাবার পাওয়া যায়। এটি মূলত গোশতের ঝোলে ভেজানো টুকরো টুকরো রুটি দিয়ে তৈরি বিশেষ খাদ্য। বিশ্বনবি (সাঃ) এই খাবারটিও পছন্দ করতেন। তিনি বলেছেন

“খাবারের মধ্যে যেমন সারিদ সেরা, তেমনই নারীদের মধ্যে সেরা আয়িশা।' (বুখারি : ৩৪১১)

ইবনে আব্বাস (রা.) বলেন

"রাসূল (সাঃ) এর কাছে রুটির সারিদ ও হায়সের সারিদ অত্যন্ত প্রিয় ছিল।' (আবু দাউদ : ৩৭৮৩)

সবজিজাতীয় খাবার : 
মরুভূমিতে সবজি কম পাওয়া গেলেও আল্লাহর রাসূল (সাঃ) কিছু সবজি খেতে খুব পছন্দ করতেন। এর মধ্যে উল্লেখযোগ্য হলো

ক. লাউ : 
সবজির মধ্যে লাউ রাসূল (সাঃ) এর অন্যতম প্রিয় খাদ্য ছিল বলে জানা যায়। আনাস (রা.) বর্ণনা করেন

‘একবার একজন দরজি মহানবি (সাঃ) কে খাবারের দাওয়াত দিলো। আমিও রাসূল (সাঃ) এর সঙ্গে সেই খাবারে অংশ নিলাম। রাসূল (সাঃ) এর সামনে বার্লির রুটি, গোশতের টুকরা ও লাউ মেশানো ঝোল পরিবেশন করা হলো। দেখলাম—তিনি লাউয়ের টুকরো থালা থেকে খুঁজে খুঁজে নিয়ে খাচ্ছেন। আমিও সেদিন থেকে লাউয়ের প্রতি আসক্ত হয়ে পড়লাম।' (বুখারি : ৫০৬৪, মুসলিম : ২০৬১)



খ. শসা : 
রাসূল (সাঃ) সবজির মধ্যে শসাও খেতেন। আবদুল্লাহ ইবনে জাফর (রা.) বর্ণনা করেন

‘আমি রাসূল (সাঃ) কে শসার সঙ্গে রোতাব" (তাজা খেজুর) খেতে দেখেছি।' (মুসলিম : ৩৮০৬)

পানীয় পানীয় খাদ্যের মধ্যে নবিজি পানি ও মধু তো খেতেনই। এর সাথে বিভিন্ন ঔষধি শরবতও খেতেন। যেমন: সিরকা। রাসূল (সাঃ) সিরকা পছন্দ করতেন। ইংরেজিতে এটাকে বলা হয় ভিনেগার (Vinegar)। ইমাম শাফেয়ি (রহ.) বলতেন—

‘অবিশ্বাসীরা যেমন মদ খায়, তেমনই আমাদের জন্য প্রিয় শিরকা।(আল হিদায়া ফি শরহি বিদায়াতিল মুবতাদি: খ. ৪, পৃ. ৩০৫)

জাবের (রা.) বলেন

‘রাসূল (সাঃ) তাঁর পরিবারের কাছে "সালন" চাইলেন। তাঁরা বললেন—“আমাদের কাছে তো সিরকা ছাড়া আর কিছুই নেই।” এরপর মহানবি (সাঃ) এর কাছে সেগুলো নিয়ে আসা হলো। তিনি তা খেতে শুরু করলেন। তারপর বললেন- "সিরকা কতই-না উত্তম সালন! সিরকা কতই না উত্তম সালন!" সেদিন থেকে আমি সিরকা পছন্দ করতে শুরু করলাম।' (মুসলিম: ২০৫১)

২. রোজা (Autophagy)

রাসূল (সাঃ) এর সুস্থতার বড়ো কারণ ছিল রোজা। তিনি নিয়মিত রোজা রাখতেন। আধুনিক স্বাস্থ্যবিজ্ঞান এই রোজা রাখার পদ্ধতিকে ‘অটোফেজি’ বলে অভিহিত করে থাকে। রোজা মূলত শরীর থেকে যাবতীয় ক্ষতিকর বস্তু এবং অতিরিক্ত মেদ-চর্বি ইত্যাদি অপসারণ করে শরীরকে ঝরঝরে করে তোলে। রাসূল (সাঃ)  বলেন

‘প্রতিটি বস্তুর জাকাত আছে। আর শরীরের জাকাত হলো রোজা।' (ইবনে মাজাহ: ১৭৪৫)

আল্লার রাসূল (সাঃ) নিয়ম করে সপ্তাহে দুদিন সোমবার ও বৃহস্পতিার রোজা রাখতেন। এ ছাড়া প্রত্যেক চাঁদের ১৩, ১৪ ও ১৫ তারিখ রোজা রাখতেন তিনি। এই তিনটি রোজাকে বলা হয় আইয়ামে বিজের রোজা। আয়িশা (রা.) বলেন

'রাসূলুল্লাহ (সাঃ) সোমবার ও বৃহস্পতিবার রোজা রাখতেন। (আলবানি, ইরওয়াউল গালিল: ১/১০৫)

আবু হুরায়রা (রা.) বর্ণনা করেন, রাসূলুল্লাহ (সাঃ) বলেছেন

‘প্রতি বৃহস্পতি ও সোমবার আল্লাহ তায়ালার কাছে বান্দার আমলসমূহ পেশ করা হয়। সুতরাং আমার পছন্দ হলো আমার আমলসমূহ যেন রোজা রাখা অবস্থায় পেশ করা হয়।' (তিরমিজি : ৭৪৭; ইবনে মাজাহ : ১৭৪০ )

প্রতি সপ্তাহ ও মাসের এই নিয়মিত রোজার পাশাপাশি বিশেষ বিশেষ মাসে নবিজি অতিরিক্ত সিয়াম পালন করতেন। যেমন : মুহাররম মাসের ১০ তারিখকে ঘিরে তিনি দুটি রোজা রাখতেন। এই ব্যাপারে আবু হুরায়রা (রা.) বর্ণনা করেন, রাসূলুল্লাহ (সাঃ) বলেছেন—

'রমজানের পর সর্বোত্তম রোজা হলো আল্লাহর মাস মুহাররমের

রোজা।' (মুসলিম : ১১৬৩)

রমজানের প্রস্তুতি হিসেবে শাবান মাসের প্রায় পুরো সময়জুড়ে নবিজি রোজা রাখতেন। আয়িশা (রা.) বলেন

‘শাবানের তুলনায় অন্য কোনো মাসে আমি তাঁকে এত অধিক হারে রোজা রাখতে দেখিনি। তিনি শাবান মাসের কয়েকদিন ব্যতীত প্রায় পুরো মাসই রোজা রাখতেন।' (মুসলিম : ২৭৭৭)

এ ছাড়া শাওয়াল মাসে রাসূলুল্লাহ (সাঃ) ছয়টি রোজা রাখতেন। এই ছয়টি রোজা পালন করলে সারা বছর রোজা রাখার সওয়াব হয়। নিয়মিত এই রোজা রাখার মাধ্যমে আধ্যাত্মিকভাবে প্রশান্তি অর্জনের পাশাপাশি শারীরিকভাবেও ফিট থাকতেন রাসূল (সাঃ) । আবু আইয়ুব আনসারি (রা.) বর্ণনা করেন, নবিজি (সাঃ) বলেছেন

'যে ব্যক্তি রমজানের রোজা রাখল এবং রমজানের পর শাওয়াল মাসে ছয়টি রোজা রাখল, সে যেন সারা বছর রোজা রাখল। (মুসলিম : ২৮১৫)

আধুনিক চিকিৎসাবিজ্ঞান বলে রোজার মাধ্যমে মানুষের শরীরের কোষ পরিষ্কার হয়, নতুন করে রিসাইকেল হয় প্রোটিন। রোজা রোগ প্রক্রিয়াকে পূর্বের সুস্থ অবস্থায় ফিরিয়ে আনে; লিভার, ব্রেন ও কোষের মধ্যে জমে থাকা বিষাক্ত ও ক্ষতিকর পদার্থ অপসারণ করে। ফলে রোজাদার ব্যক্তি খুব সহজেই চর্বি ও প্রদাহজনিত বিভিন্ন রোগ থেকে মুক্ত থাকতে পারেন।

৩. কায়িক শ্রম (Physical Work/Excercise)

সুস্থতার জন্য একটি অপরিহার্য শর্ত হলো-শারীরিক বা কায়িক পরিশ্রম। পরিশ্রম না করলে শরীরে অতিরিক্ত চর্বি জমে। কমে যায় দেহের রোগ প্রতিরোধ ক্ষমতা। পরিশ্রমহীন শরীরে নানা ধরনের রোগ বাসা বাঁধে সহজেই। তাই সুস্থতার জন্য শারীরিক পরিশ্রমের দিকে অধিকতর গুরুত্বারোপ করেছে আধুনিক চিকিৎসাবিজ্ঞান।

রাসূল (সাঃ) সব সময় পরিশ্রমের মধ্যে থাকতেন। তিনি মদিনার রাস্তায় হেঁটে হেঁটে মানুষের খোঁজখবর নিতেন, দেখা-সাক্ষাৎ করতেন আত্মীয়স্বজনের সাথে। হাঁটার সময় নবিজি (সাঃ) দ্রুত পদক্ষেপে হাঁটতেন। এতে তাঁর শরীরের ক্যালোরি বা শক্তি ক্ষয় হতো। আবু হুরায়রা (রা.) বলেন

‘আমি রাসূলুল্লাহ (সাঃ)-এর চেয়ে দৃঢ় পদক্ষেপে দ্রুত চলতে আর কোনো ব্যক্তিকে দেখিনি। যেন তাঁর জন্য জমিনকে গোটানো হতো। তাঁর সঙ্গে পথ চলতে আমাদের বেগ পেতে হতো; অথচ তিনি অনায়াসে চলতে পারতেন।' (সহিহ ইবনে হিব্বান : ৬৩০৯)

নবুয়তি ও রাষ্ট্রীয় দায়িত্ব পালন শেষে রাসূল (সাঃ)“ বাড়িতে এসে স্ত্রীদের রান্নার কাজে সহায়তা করতেন। একবার উম্মুল মুমিনিন আয়িশা (রা.)-কে প্রশ্ন করা হলো, রাসূলুল্লাহ (সাঃ) ঘরে থাকলে কী করতেন? জবাবে আয়িশা (রা.) বললেন

‘তিনি ঘরের কাজে ব্যস্ত থাকতেন এবং আজান হলে নামাজে চলে যেতেন।' (বুখারি : ৬৭৬)

রাসূল (সাঃ) সর্বদা নিজের কাজ নিজে করতেন। উম্মুল মুমিনিন আয়িশা (রা.) বলেন-

‘রাসূল (সাঃ) নিজের কাপড়ের উকুন পরিষ্কার করতেন, বকরির দুধ দোহন করতেন এবং নিজের কাজ নিজেই করতেন।' (মুসনাদে আহমদ : ২৬১৯৪)
অন্য বর্ণনায় বলেন
"রাসূলুল্লাহ (সাঃ) কাপড় সেলাই করতেন এবং নিজের জুতা নিজেই ঠিক করতেন।' (সহিহ ইবনে হিব্বান ৫৬৭৭)

রাসূল (সাঃ) যুবক বয়সে ব্যাবসা করেছেন। তারও আগে মেষ চরিয়েছেন মরু প্রান্তরে। আবু হুরায়রা (রা.) বর্ণনা করেন, নবিজি (সাঃ) বলেছেন—

‘আল্লাহ তায়ালা এমন কোনো নবি প্রেরণ করেননি, যিনি মেষ চরাননি।' তখন সাহাবিরা প্রশ্ন করেন—'আপনিও?' তিনি বলেন ‘হ্যাঁ, আমি কয়েক কিরাতের (মুদ্রা) বিনিময়ে মক্কাবাসীদের ছাগল চরাতাম।' (বুখারি : ২১১৯)

মদিনায় হিজরতের পর মসজিদে নববি নির্মাণের সময় রাসূল (সাঃ) নিজ হাতে মাটি বহন করেছেন, সরাসরি খনন কাজে অংশগ্রহণ করেছেন খন্দক যুদ্ধে। এ ছাড়াও যুদ্ধের ময়দানে সরাসরি মাঠে থেকে নেতৃত্ব দিয়েছেন। এই সমস্ত কর্মকাণ্ড নবিজির কায়িক পরিশ্রমের সুস্পষ্ট দৃষ্টান্ত বহন করে।

রাসূলুল্লাহ (সাঃ) শুধু নিজেই পরিশ্রম করতেন না; বরং উম্মতকেও পরিশ্রমী হতে এবং স্বহস্তে উপার্জন করতে তাগিদ দিতেন। তিনি বলেন
আল্লাহ ওই শ্রমিককে ভালোবাসেন, যে সুন্দরভাবে নিজের কাজ সমাধা করে।' (তিরমিজি : ১৮৯১) 
নিজের হাতের উপার্জন অপেক্ষা উত্তম খাবার বা জীবিকা আর নেই। আল্লাহর নবি দাউদ (আ.) স্বহস্তে জীবিকা নির্বাহ করতেন।' (বুখারি : ২৭৫৯)

অন্য হাদিসে নবিজি (সাঃ) বলেন
'নিশ্চয়ই তোমার ওপর তোমার শরীরের হক রয়েছে।' (বুখারি : ৫৭০৩, তিরমিজি : ২৩৫০)

৪. পরিমিত ঘুম (Rest & Relax)

সুস্থতার জন্য প্রয়োজন পর্যাপ্ত ঘুম। আধুনিক চিকিৎসাশাস্ত্র বলে—একজন মানুষের সুস্থতার জন্য অন্তত ৬-৮ ঘণ্টা ঘুমের প্রয়োজন। আর ঘুমের জন্য সর্বোত্তম সময় হলো রাত। কথায় আছে-Early to bed and early to rise. রাতে তাড়াতাড়ি ঘুমিয়ে ভোর ভোর জেগে ওঠাই অধিকতর উত্তম। এতে রাতভর যেমন আরামে ঘুমানো যায়, তেমনই ভোরের মনোরম পরিবেশেও নিশ্বাস নেওয়া যায় প্রাণভরে। শারীরিক ও মানসিক সুস্থতার জন্য ভোরের স্নিগ্ধ বাতাস খুবই উপকারী।

চিকিৎসাশাস্ত্রের এই মূলনীতি যেন রাসূল (সাঃ)-এর লাইফস্টাইলেরই প্রতিফলন। রাসূল (সাঃ) এশার সালাত শেষে ঘুমিয়ে পড়তেন। প্রয়োজন ছাড়া এশার পর কারও সাথে কথাবার্তা বা গল্পগুজব করতেন না। ঘুম থেকে জেগে উঠতেন রাতের শেষ অংশে। এরপর অজু করে তাহাজ্জুদের সালাত আদায় করতেন। ফজর পর্যন্ত আবার একটু হালকা ঘুমাতেন (Snap)। ফজরের আজান হলে মসজিদে গিয়ে জামাতের সাথে সালাতে নেতৃত্ব দিতেন। নামাজান্তে দীর্ঘ সময় ধরে তাসবিহ পড়তেন, কুশলাদি বিনিময় করতেন সাহাবিদের সাথে। অতঃপর ইশরাকের সালাত আদায় শেষে মসজিদ থেকে বের হয়ে মদিনার রাস্তায় হাঁটতেন। সবশেষে ঘরে ফিরে স্ত্রীদের সময় দিতেন। ঘুমানোর ক্ষেত্রে রাসূল (সাঃ) আল্লাহ তায়ালার এই নির্দেশনার অনুসরণ করতেন

وجعلنا نومکم سباتا- وجعلنا اليل لباشا- وجعلنا النهار
معاشا

'আমি তোমাদের বিশ্রামের জন্য নিদ্রা দিয়েছি। তোমাদের জন্য রাত্রিকে করেছি আবরণস্বরূপ আর দিনকে করেছি তোমাদের জীবিকা আহরণের সময়।' (সূরা নাবা : ৯-১১)

প্রিয়নবি মুহাম্মাদ (সাঃ) দেরি করে ঘুমানো অপছন্দ করতেন। তিনি কখনোই ফজরের পর ঘুমাতেন না; বরং এই সময়টা ব্যয় করতেন কুরআন তিলাওয়াত, জিকির-আজকার ও ব্যক্তিগত কাজে। সাহাবিদের ভোরবেলায় কাজ শুরু করতে উৎসাহ দিতেন সব সময়। উৎসাহের অংশ হিসেবে তিনি দুআ করেছেন 
'হে আল্লাহ, আমার উম্মাহর জন্য দিনের শুরুকে বরকতময় করুন।' (আবু দাউদ: ২৬০৬)

রাসূল (সাঃ) কোনো যুদ্ধাভিযানে বাহিনী পাঠালে সাধারণত দিনের শুরুতেই পাঠাতেন। এই সময় তিনি বিভিন্ন সাহাবির খোঁজখবর নিতেন, তাঁদের দ্বীনের শিক্ষা দিতেন, কারও প্রশ্ন থাকলে উত্তর দিতেন এবং লোকজনের স্বপ্নের তাবির বা ব্যাখ্যা করতেন।

আধুনিক বিজ্ঞান বলে—কাজ করার সর্বোত্তম সময় হলো ভোরবেলা; বিশেষত পড়াশোনার জন্য। এই সময় মানুষের মস্তিষ্ক অত্যন্ত সতেজ থাকে এবং মানসিক চাপ কাউকে ঘিরে ধরে না; মনোযোগ থাকে একদিকে নিবদ্ধ। ফলে যা-ই পড়া হোক না কেন, স্মৃতিতে গেঁথে যায় সহজেই। সুতরাং ভোরবেলা কোনো কাজ করা হলে তা অন্য সময়ের তুলনায় দ্রুত সম্পন্ন হয়।

৫. পরিষ্কার-পরিচ্ছন্নতা (Hygiene)

পরিষ্কার-পরিচ্ছন্নতা রাসূলুল্লাহ (সাঃ) এর সুস্থতার অন্যতম বড়ো হাতিয়ার। তিনি সব সময়ই পরিচ্ছন্ন থাকতেন এবং অন্যকেও পরিচ্ছন্ন থাকার নির্দেশ দিতেন।

পরিচ্ছন্নতা ও পবিত্রতা দুটি কাছাকাছি বিষয়। ঈমান ও নিয়্যাতের সাথে নির্দিষ্ট নিয়মে পরিচ্ছন্নতা অর্জনকে পবিত্রতা বলে। সুতরাং পবিত্রতা অর্জন করলেই পরিচ্ছন্নতা অর্জন হয়। রাসূল (সাঃ) এই পবিত্রতা অর্জনকে ঈমানের অর্ধেক বলে ঘোষণা দিয়েছেন। আবু মালেক হারেস ইবনে আসেম আশআরি (রা.) বলেন, রাসূল (সাঃ) বলেছেন

‘পবিত্রতা ঈমানের অর্ধেক।' (মুসলিম : ২২৩)

পবিত্রতা অর্জনকারীকে আল্লাহ তায়ালা ভালোবাসেন। কুরআনে ইরশাদ হয়েছে

فيه رجال يحبون أن يتطهروا والله يحب المظهرين

 ‘সেখানে রয়েছে এমন লোক, যারা পবিত্রতাকে বেশি ভালোবাসে। আর আল্লাহও পবিত্র লোকদের ভালোবাসেন।' (সূরা তাওবা : ১০৮)
 
রাসুলুল্লাহ (সাঃ)-এর একটি কর্মনীতি ছিল- যে কাজটির ওপর তিনি অত্যধিক গুরুত্বারোপ করতে ইচ্ছা করতেন, সেটিকে আল্লাহর ইচ্ছায় ঈমান ও ইবাদতের সাথে সম্পৃক্ত করতেন এবং অনিবার্যভাবেই ফজিলত ঘোষণা করতেন, সেই আমলটির বিপরীতে। পরিষ্কার-পরিচ্ছন্নতার ব্যাপারটিও অনুরূপ। এই বিষয়টিকে তিনি এতটাই গুরুত্ব দিয়েছেন যে, একে সাব্যস্ত করেছেন ঈমানের অঙ্গ হিসেবে। শুধু তা-ই নয়, রাসূল পবিত্রতাকে নামাজ আদায়ের পূর্বশর্ত হিসেবেও নির্ধারণ করেছেন। সুতরাং নামাজ কবুলের জন্য একজন মুসলিমকে অবশ্যই পরিষ্কার-পরিচ্ছন্নতা অর্জন করতে হবে।

পবিত্রতা অর্জনের মাধ্যম হলো অজু-গোসল ও তায়াম্মুম। অজু-গোসলের জন্য আবার পানি প্রয়োজন। পানি না পাওয়া গেলে বা পানি ব্যবহারে অপারগ হলে পবিত্র মাটি দিয়ে তায়াম্মুম করতে হবে। আর এটি মূলত আল্লাহ কর্তৃক নির্ধারিত পবিত্রতা অর্জনের একটি প্রতীকী পদ্ধতি। কঠিন সময়েও যেন বান্দার মধ্যে পবিত্রতা অর্জনের অভ্যাস ও তাড়না বজায় থাকে এবং অন্তরের অস্বস্তিবোধ দূর হয়, সেটা নিশ্চিত করাটাই তায়াম্মুমের প্রধান উদ্দেশ্য।

যে অঙ্গসমূহ সাধারণত উন্মুক্ত থাকে এবং স্বাভাবিক কাজকর্মে আমরা নিয়মিত ব্যবহার করি, অজু করার জন্য শরীরের সে অঙ্গসমূহকেই ধৌত করতে হয়। আধুনিক চিকিৎসাবিজ্ঞান বলে—মানুষের অসুস্থ হওয়ার অন্যতম কারণ শরীরে ক্ষতিকর জীবাণুর প্রবেশ। এই জীবাণুগুলো প্রধানত নাক, মুখ ও চোখ দিয়ে দেহাভ্যন্তরে প্রবেশ করে। মানুষের হাতে, আঙুল ও নখের ফাঁকে জীবাণু আটকে থাকে। খাবার গ্রহণ বা অন্য কোনো কারণে মুখে হাত দেওয়ার সময় এগুলো দেহাভ্যন্তরে ঢুকে পড়ে। এই জন্য চিকিৎসকগণ সর্বদা হাত ও বাহ্যিক অঙ্গসমূহ পরিষ্কার রাখার পরামর্শ দেন।

অজুর মাধ্যমে এই পরিষ্কারের কাজটি সম্পন্ন হয়। কারণ, অজুর জন্য প্রথমে হাতের কবজি পর্যন্ত তিনবার ধৌত করতে হয়। আঙুলের ফাঁকগুলো খিলাল করতে হয় ভালোভাবে। এরপর তিনবার ধৌত করতে হয় হাতের কনুই পর্যন্ত। এতে হাতে জমে থাকা জীবাণু ধ্বংস হয়। পরবর্তী ধাপে তিনবার গড়গড়ার সাথে কুলি করার মাধ্যমে মুখগহ্বরে জমে থাকা জীবাণুগুলোও অপসারিত হয়ে যায়।

নিশ্বাসের সাথে কিছু ময়লা আমাদের নাকে জমে থাকে। এ ছাড়া বাইরের ধুলোবালি শরীরের ভেতরে ঢুকে ফুসফুসসহ বিভিন্ন অভ্যন্তরীণ অঙ্গকে আক্রান্ত করে। অজু করার জন্য একজন ব্যক্তিকে নাকের নরম জায়গা পর্যন্ত ভালো করে তিনবার পানি পৌঁছাতে হয়। এতে নাকে জমে থাকা সমস্ত ময়লা পরিষ্কার হয়ে যায়। এভাবে অজুর মধ্য দিয়ে একজন ব্যক্তি সর্বোত্তম উপায়ে পরিচ্ছন্নতা অর্জন করে।

রাসূল (সাঃ) সার্বক্ষণিক অজু অবস্থায় থাকতেন এবং প্রত্যেক সালাতের পূর্বে নতুন করে অজু করতেন। উম্মতকেও তিনি প্রতি সালাতের পূর্বে অজু করতে উৎসাহ দিতেন, যাতে তারা পবিত্র ও পরিচ্ছন্ন থাকতে পারে সর্বাবস্থায়। অজুকে গুরুত্ব দিতে গিয়ে তিনি একে অভিহিত করেছেন সালাতের চাবি হিসেবে। বলেছেন

‘সালাত বেহেশতের চাবি; আর অজু (পবিত্রতা) সালাতের চাবি। (তিরমিজি : ৪)

পবিত্রতা ও পরিচ্ছন্নতা অর্জনের দ্বিতীয় মাধ্যম গোসল। রাসূল (সাঃ) পবিত্রতা ও পরিচ্ছন্নতার অংশ হিসেবে গোসল করতেন এবং উম্মতকেও উৎসাহ দিতেন। কিছু ক্ষেত্রে গোসলকে তিনি বাধ্যতামূলক করেছেন।
যেমন : দাম্পত্যজীবনে শারীরিক মিলনের পর এবং নারীদের ঋতুকালীন অবস্থা শেষ হওয়া পর গোসল করা ফরজ। আর স্বাভাবিক সময়ে প্রতিদিন গোসল করা মুস্তাহাব। নিদেনপক্ষে প্রত্যেকে যেন সপ্তাহে অন্তত একবার গোসল করে—তা নিশ্চিতের জন্য নবিজি (সাঃ) জুমার দিন গোসল করার প্রতি অধিক জোর দিয়েছেন। আবু হুরায়রা (রা.) বর্ণনা করেন, রাসূলুল্লাহ (সাঃ) বলেছেন

‘সব মুসলমানের ওপর আল্লাহর অধিকার হলো প্রতি সপ্তাহে সে গোসল করবে এবং মাথা ও শরীর ধুয়ে নেবে।' (বুখারি : ৮৯৭)

আবু হুরায়রা (রা.)-এর অন্য বর্ণনায় রাসূল (সাঃ) বলেন

‘আল্লাহ তায়ালার জন্য প্রতিটি মুসলমানের অবশ্য কর্তব্য হলো (অন্তত) প্রতি সাত দিনের মাথায় নিজের মাথা ও শরীর ধৌত করা।' (বুখারি : ৮৯৭, মুসলিম : ৮৪৯ )

আবু সাইদ খুদরি (রা.) বর্ণনা করেন, রাসূল (সাঃ) বলেছেন

'জুমার দিন গোসল করা প্রতিটি সাবালক ব্যক্তির জন্য ওয়াজিব।' (বুখারি : ৪৭৯)

অজু-গোসলের বাইরেও রাসূল (সাঃ) শরীরের নিয়মিত পরিচ্ছন্নতার দিকে যত্নশীল ছিলেন। তিনি মুখের পরিচ্ছন্নতার ওপর অত্যধিক গুরুত্বারোপ করতেন;
দিনের কার্যক্রম শুরু করতেন মেসওয়াক করার মধ্য দিয়ে। যেকোনো সোশ্যাল ইন্টারেকশন এমনকী স্ত্রীদের কাছে যাওয়ার আগেও মেসওয়াক করতেন। বাইরে থেকে ঘরে প্রবেশ করেই প্রথমে মেসওয়াক করে নিতেন। হুজায়ফা (রা.) বলেন

‘রাসূল (সাঃ) ঘুম থেকে জাগ্রত হয়ে মেসওয়াক করতেন।' (আবু দাউদ : ৫৭)

শুধু ভোৱেই নয়; নবিজি প্রতি সালাতের পূর্বে দৈনিক পাঁচবার মেসওয়াক করতেন। আবু হুরায়রা (রা.) বর্ণনা করেন, রাসূল (সাঃ) বলেন

‘আমার উম্মতের ওপর যদি কষ্টসাধ্য না হতো, তাহলে প্রত্যেক নামাজের অজুর সঙ্গে মেসওয়াক করার নির্দেশ দিতাম।' (মুসলিম : ৪৮২)

উম্মাহকে মেসওয়াকের প্রতি উৎসাহিত করার জন্য রাসূল (সাঃ)  মেসওয়াককে ‘মুখের জন্য পবিত্রতা' বলে ঈমানি পরিভাষায় অন্তর্ভুক্ত করেছেন। একই সঙ্গে একে ঘোষণা দিয়েছেন আল্লাহর সন্তুষ্টি অর্জনের অন্যতম মাধ্যম বলে। তিনি বলেন

‘মেসওয়াক মুখের জন্য পবিত্রতা এবং আল্লাহ তায়ালার সন্তুষ্টি অর্জনের মাধ্যম।' (নাসায়ি : ৫)

এর বাইরে নবিজি প্রতি সপ্তাহান্তে বৃহস্পতিবার অথবা শুক্রবার হাত-পায়ের নখ কাটতেন এবং গোঁফ ছোটো করতেন। বগল ও নাভির নিচের লোম পরিষ্কার করতেন ৪০ দিন অতিবাহিত হওয়ার আগেই। পোশাক-পরিচ্ছদ, ঘর-দুয়ার ও পরিবেশের পরিচ্ছন্নতার প্রতিও নবিজি ছিলেন অত্যন্ত যত্নশীল। এ ব্যাপারে তিনি মানুষকে সর্বক্ষণ সচেতন করতেন। বলতেন

'তোমাদের বাড়ির আঙিনার চারপাশ পরিষ্কার-পরিচ্ছন্ন রেখ। ইহুদিদের অনুকরণ করো না। কেননা, ইহুদিরা তাদের বাড়ির আঙিনা পরিষ্কার করে না। তারা বাড়িতে আবর্জনা জমা করে রাখে।' (মাজমাউজ-জাওয়াইদ : ১/২৮৬)

আয়িশা (রা.) বর্ণনা করেন

'রাসূলুল্লাহ (সাঃ) পাড়ায় পাড়ায় মসজিদ নির্মাণ করতে এবং তা পরিচ্ছন্ন ও সুগন্ধিময় রাখতে নির্দেশ দিয়েছেন।' (আবু দাউদ : ৪৫৫)
মন প্রযুক্ত রাখার জন্য রাসূল নিয়মিত সুগন্ধি ব্যবহার করতেন। হাতের তালুতে ও চুলের সিঁথির মাঝখানে এই সুগন্ধি লাগাতেন। ফলে যারাই রাসূল (সাঃ) এর সাথে মুসাফাহা করতেন, তাদের প্রত্যেকের হাতে আতরের ঘ্রাণ লেগে থাকত। রাসূল (সাঃ) এর শরীর থেকে দুর্গন্ধ পেয়েছেন, মর্মে কেউ কোনোদিন অভিযোগ করতে পারেননি। কেননা, তাঁর ঘাম মোবারক থেকেও আল্লাহ প্রদত্ত সুগন্ধ ছড়াত। রাসূলুল্লাহ (সাঃ)-এর এসব অনুশীলন থেকে সুস্পষ্টভাবে প্রতীয়মান হয় পরিষ্কার-পরিচ্ছন্নতাকে তিনি কতটা গুরুত্ব দিতেন।

৬. মানসিক ক্রিয়া (Means of Mental Peace)

সুস্থতার জন্য শারীরিক ক্রিয়া যেমন গুরুত্বপূর্ণ, তেমনই মানসিক ক্রিয়াও অত্যন্ত জরুরি। মূলত সুস্থতা বলতে শরীর-মন উভয়ের সুস্থতাকেই বোঝায়। অতিরিক্ত বিষণ্নতা ও দুশ্চিন্তা মনে বাড়তি চাপ তৈরি করে। ফলে শরীরে বাসা বাঁধে নানাবিধ রোগব্যাধি। 
যেমন: মারাত্মক মাথাব্যথা, হার্টের সমস্যা ইত্যাদি। তাই সুস্থতার জন্য দুশ্চিন্তামুক্ত ও প্রফুল্ল থাকা, মনকে সর্বদা ইতিবাচক ভাবনায় নিয়োজিত রাখার গুরুত্ব অপরিসীম। এ ছাড়া প্রতিদিন কিছু সময় নিজেকে নির্দিষ্ট ধ্যানে মগ্ন রাখাও জরুরি। এগুলো অতিরিক্ত চাপ কমিয়ে মনকে রাখে সতেজ ও চাপমুক্ত।

রাসূল (সাঃ) সর্বদা হাস্যোজ্জ্বল মেজাজে থাকতেন, মিষ্টি হেসে কথা বলতেন সবার সাথে। কারও সাথে দেখা হওয়ামাত্রই চারিত্রিক মুগ্ধতার গুণে কাছে টেনে নিতেন। খুব সহজেই মানুষকে আপন করে নেওয়ার এক সম্মোহনী ক্ষমতা ছিল তাঁর

রাসূল (সাঃ) মানসিক শক্তিতে ছিলেন পাহাড়ের মতো অটল। হতাশা অনিশ্চয়তা তাঁকে আক্রান্ত করতে পারত না কখনোই; বরং তাঁর সাথে কথা বলে মনকে প্রশান্ত করত সবাই। তাঁর কাছেই মানুষ দুঃখ-বেদনার অনল নিবারণ করত, হতাশা ভুলে গিয়ে উজ্জীবিত হতো নতুন স্বপ্নের উদ্দীপনায়। নবিজির এই মানসিক সুস্থতা ও শক্তির পেছনে যেসব কর্ম প্রভাবক হিসেবে কাজ করেছে, সেগুলো হলো

সালাত: 
সালাত হলো মনকে দুনিয়ার সমস্ত ব্যস্ততা থেকে মুক্ত করে আল্লাহর ধ্যানে মগ্ন রাখার ঐশী পন্থা, আল্লাহর সাথে কথোপকথনের আনুষ্ঠানিক আয়োজন। সালাত আদায়কারী বিশ্বাস করেন আমি আল্লাহর সামনে দাড়িয়ে আছি এবং আল্লাহ আমাকে দেখছেন। এই ভাবনা তার মনকে তৎক্ষণাৎ যাবতীয় দুশ্চিন্তা থেকে মুক্ত করে, হৃদয়ে সঞ্চার করে ইলাহি দিদারের সম্ভ্রান্ত অনুভূতি।

সালাত আদায়কারী সালাতে কিরাত পড়ার সময় ভাবেন—আমি আল্লাহর বাণী তিলাওয়াত করছি এবং তাঁর কাছেই প্রার্থনা করছি। আর পরম করুণাময় রব আমার কথা শুনছেন এবং জবাব দিচ্ছেন। শুধু এই ভাবনাই মন থেকে যাবতীয় অনিশ্চয়তা, হতাশা ও একাকিত্ব দূর করে দেওয়ার জন্য যথেষ্ট। মুমিন তখন অনুভব করে মহান মালিক আমার আরজি শুনেছেন। সুতরাং আর চিন্তা কীসের?

নামাজ মুমিনের জন্য অপরিহার্য ইবাদত। দিনে পাঁচবার সালাত আদায় করা প্রত্যেক মুমিনের জন্য ফরজ। রাসূল (সাঃ) এই পাঁচ ওয়াক্ত সালাতের বাইরেও অতিরিক্ত নফল সালাত আদায় করতেন, তাহাজ্জুদে রত হতেন রাতের শেষ ভাগে। দীর্ঘক্ষণ ধরে সিজদায় পড়ে থাকতেন। মন খুলে কথা বলতেন রবের সাথে। ফলে তিনি মানসিক দিক থেকে থাকতেন অবিচল, প্রশান্ত ও প্রফুল্ল।

দুআ ও জিকির :
দুআ ও জিকির মনকে আল্লাহর স্মরণে ব্যস্ত রাখে। ফলে মন থাকে নির্ভার-নিশ্চিন্ত। আল্লাহ তায়ালা বলেন

الذين أمنوا وتطمئن قلوبهم بذكر الله الا بذكر الله تطمئن

‘যারা বিশ্বাস স্থাপন করে, তাঁদের অন্তর আল্লাহর জিকির দ্বারা শান্তি লাভ করে। জেনে রাখো! আল্লাহর জিকির দ্বারা অন্তরে স্থিরতা ও শান্তি আসে।' (সূরা রা'দ : ২৮)

রাসূল (সাঃ) সর্বক্ষণ দুআ ও জিকিরে রত থাকতেন। ফলে তাঁর মন ও মননে সর্বদা প্রবাহিত হতো প্রশান্তির সুবাতাস। এই সুবাতাস বয়ে আনত চিন্তার পরিশুদ্ধতা। কখনো দুঃখ-কষ্ট দ্বারা সাময়িক আক্রান্ত হলে সাথে সাথেই তিনি সালাত, দুআ ও জিকিরে মগ্ন হতেন। মন থেকে অনুভব করতেন— এক মহাশক্তিধর সত্তার সাথে আমি সংযুক্ত। তিনি আমার সার্বক্ষণিক অবস্থান, পরিস্থিতি ও প্রয়োজন পর্যবেক্ষণ করছেন। আমার গোপন ও প্রকাশ্য সবই তাঁর জানা। তিনি ছাড়া আমাকে সাহায্যের জন্য আর দ্বিতীয় কেউ নেই। অন্তর্গত এই চিন্তা ও অনুভূতি সব সময় রাসূল (সাঃ)-কে চাঙা রাখত। ফলে কঠিন বিপদের মুহূর্তেও তিনি থাকতেন নির্ভার ও অবিচল। আনাস (রা.) বর্ণনা করেন, রাসূলুল্লাহ (সাঃ) কোনো দুঃখ-কষ্ট কিংবা চিন্তা অস্থিরতায় পতিত হলে বলতেন

يا حي يا قيوم برحمتك أستغيث أصلح لي شأني كله ولا تكلني
إلى نفسي طرفة عين

'হে চিরঞ্জীব-অবিনশ্বর! আমি তোমার কাছে রহমতপূর্ণ সাহায্য প্রার্থনা করছি। তুমি আমার যাবতীয় বিষয় ঠিক করে দাও। আর চোখের পলকের জন্যও আমাকে আমার হাতের সোপর্দ করে দিয়ো না।' (মুসতাদরাকে হাকিম ৫৪৫)

রাসূলুল্লাহ (সাঃ) চিন্তা ও পেরেশানির সময় নিচের দুআটি বেশি বেশি পড়তেন—

اللهم إني أعوذ بك من الهم والحزن، والعجز والكسل والجبن والبخل، وضلع الدين، وغلبة الرجال -

'হে আল্লাহ! নিশ্চয়ই আমি আপনার কাছে আশ্রয় চাই—দুশ্চিন্তা, পেরেশানি, অক্ষমতা, অলসতা, কাপুরুষতা, কৃপণতা, ঋণভার ও মানুষের প্রভাবাধীন হওয়া থেকে।' (বুখারি : ৬৩৬৯)

কবর জিয়ারত : 
কবর জিয়ারতে মনের অস্থিরতা ও অশান্তি দূর হয়, অন্তরে কৃতজ্ঞতা জন্মায় আল্লাহর নিয়ামতের প্রতি। যারা কবরে শায়িত আছে, তাদের তুলনায় নিজেকে সৌভাগ্যবান বলে মনে হয়। স্মরণ হয় নিজের অনিবার্য পরিণতি মৃত্যুর কথা। ফলে মন থেকে লোভ-লালসা, অতৃপ্তি, হিংসা-অহংকারের যাবতীয় অশান্তি দূরীভূত হয়ে যায়। এজন্য বিশ্বনবি (সাঃ) ঘনঘন কবর জিয়ারত করতেন। মাঝেমধ্যেই তিনি রাতের বেলা একাকী এসে জান্নাতুল বাকী কবরস্থানে শায়িত লোকদের মাগফিরাতের জন্য দুআ করতেন। আয়িশা (রা.) থেকে বর্ণিত একটি ঘটনা সেদিকেই ইঙ্গিত দেয়। হাদিসে বলা হয়েছে

'রাসূলুল্লাহ (সাঃ) এক রাতে আয়িশা (রা.)-এর ঘরে অবস্থান করছিলেন। গভীর রাতে উঠে তিনি বাকী কবরস্থানে গেলেন এবং দীর্ঘক্ষণ ধরে দুআ করতে থাকলেন। রাসূলুল্লাহ (সাঃ) কে না পেয়ে মা আয়িশা (রা.) খুঁজতে বের হলেন এবং অবশেষে বাকী কবরস্থানে দুআরত অবস্থায় দেখতে পেলেন তাঁকে। আয়িশা (রা.) এ বিষয়ে জানতে চাইলে মহানবি (সাঃ) জানালেন— "জিবরাইল (আ.) আমাকে বললেন, আপনার রব হুকুম করছেন, যেন আপনি বাকীবাসীদের কাছে যান এবং তাঁদের জন্য মাগফিরাতের দুআ করেন।' (মুসলিম: ৯৭৩)

অন্য হাদিসে আয়িশা (রা.) বর্ণনা করেন

'রাসূলুল্লাহ (সাঃ) শেষ রাতে জান্নাতুল বাকীর দিকে বেরিয়ে যেতেন এবং বলতেন—“হে (কবরের) মুমিন সম্প্রদায়! তোমাদের প্রতি শান্তি বর্ষিত হোক, তোমাদের নিকট তা এসেছে, যার ব্যাপারে তোমাদের ওয়াদা দেওয়া হয়েছিল। কাল কিয়ামত পর্যন্ত তোমরা অবশিষ্ট থাকবে এবং নিশ্চয় আমরাও তোমাদের সঙ্গে মিলিত হব, ইনশাআল্লাহ। হে আল্লাহ! তুমি বাকিউল গারদবাসীদের ক্ষমা করে দাও।'' (মুসলিম : ৫৮১)

এ বিষয়ে রাসূলুল্লাহ (সাঃ) আরও বলেন ‘তোমরা কবর জিয়ারত করো। কেননা, তা মৃত্যুকে স্মরণ করিয়ে দেয়।' (মুসলিম : ৯৭৭)

অসুস্থদের পরিদর্শন : 
অসুস্থ লোকদের সাথে সাক্ষাৎ করলেও মন থেকে অহংকার ও অতৃপ্তি দূর হয়। পাশাপাশি নিজের সুস্থতার কথা উপলব্ধি হয়ে আল্লাহ তায়ালার প্রতি শুকরিয়াবোধ বাড়ে। আর নিঃসন্দেহে মানসিক অসুস্থতার অন্যতম কারণ- অহংকার, অতৃপ্তি ও অকৃতজ্ঞতা। তা ছাড়া অসুস্থকে দেখতে যাওয়ার মধ্য দিয়ে পারস্পরিক সম্পর্ক ও ভ্রাতৃত্ব সুদৃঢ় হয়। এজন্য রাসূল (সাঃ) নিয়মিত রোগীদের সাথে সাক্ষাৎ করতেন এবং অন্যদেরও উৎসাহ দিতেন; এমনকী অসুস্থদের সঙ্গে সাক্ষাৎ এবং তাদের সেবা-শুশ্রূষার বিপরীতে নানা ধরেনের ফজিলত বা পুরস্কার ঘোষণা করেছেন তিনি। বলেছেন

‘যে ব্যক্তি উত্তমরূপে অজু করে সওয়াবের উদ্দেশ্যে কোনো অসুস্থ মুসলমান ভাইকে দেখতে যায়, জাহান্নাম থেকে ৬০ বছরের দূরত্বে রাখা হবে তাকে।' (আবু দাউদ : ৩০৯৭)

রোগীকে পূর্ণ শুশ্রূষার সুযোগ না থাকলে মুমিন যেন অন্তত মাথায় বা কপালে হাত বুলিয়ে সান্ত্বনা দেয়। সেদিকে গুরুত্ব দিয়ে রাসূল (সাঃ) বলেন ‘শুশ্রূষার পূর্ণতা হলো রোগীর কপালে বা শরীরে হাত রেখে জিজ্ঞেস করা, “কেমন আছেন?” এবং এভাবে বলা—“ভয় নেই, আল্লাহর মেহেরবানিতে আরোগ্যলাভ করবেন, ইনশাআল্লাহ। (তিরমিজি : ৩৩৪, বুখারি ৫৬৬২)

সাদামাটা জীবনযাপন : 
হাদিসের নানা অধ্যায়ে ও সিরাতগ্রন্থগুলোর পাতায় পাতায় আমরা জেনেছি, রাসূল (সাঃ) অত্যন্ত সাদামাটা জীবনযাপনে অভ্যস্ত ছিলেন। যে জীবনে ছিল না সম্পদের প্রাচুর্যতা, বিলাসিতার ছিটেফোঁটা; ছিল না কোনো অপব্যয় কিংবা অপচয়। সম্পদের প্রতি তিনি ছিলেন শতভাগ নির্মোহ। মাঝে মাঝে মাদুরের চাটাইয়ের ওপরও ঘুমাতেন। চাটাইয়ের দাগ পড়ত তাঁর পিঠে। তিনি বালি আর কাদামাটির ওপর সিজদা দিয়েছেন অহরহ।

খাবারের অভাবে কখনো কখনো অভুক্ত থেকেছেন। খাবার নিয়ে তাঁর উচ্চাকাঙ্ক্ষা ছিল না কখনোই। নিমন্ত্রণ পেলে ধনী-গরিব নির্বিশেষে সবার দাওয়াতই কবুল করতেন। কেউ উপহার দিলেও তা সানন্দে গ্রহণ করতেন। সামর্থ্যানুযায়ী অন্যকে উপহারও দিতেন। মুক্তহস্তে দান করতেন অভাবী-অসহায়দের। যেকোনো ব্যাপার সহজ করে বলতেন, সবার সাথে মিশতে পারতেন প্রাণবন্তভাবে। এভাবেই নিরহংকারী সাদামাটা জীবনযাপন করতেন তিনি।

হিংসা-বিদ্বেষ ও গিবত থেকে দূরে থাকা : 
রাসূল (সাঃ) বলেছেন
'হিংসা ও গিবত মানুষের মানসিক অশান্তির কারণ।'
কেউ যখন হিংসা করে, তখন তার ভেতরে অন্যের ব্যাপারে গোয়েন্দাগিরি করার একটা প্রবণতা তৈরি হয়। ফলে তার ভেতরে জন্ম নেয় অস্থিরতা। এই অস্থিরতা মন থেকে সংক্রমিত হয় সমগ্র শরীরে। গিবতের ক্ষেত্রেও একই কথা প্রযোজ্য। তাই রাসূল (সাঃ) হিংসা থেকে দূরে থাকতেন এবং উম্মাহকে হিংসা থেকে বিরত থাকতে বলতেন কঠোরভাবে। অন্যকে নিয়ে পড়ে না থেকে সকলের শুভাকাঙ্ক্ষী হতে রাসূল (সাঃ) সব সময় উৎসাহ দিতেন। বলতেন—'দ্বীন হচ্ছে নাসিহা বা অন্যের কল্যাণ কামনা করা।'

হিংসা একটি সুন্দর সম্পর্কের মধ্যে ভাঙন সৃষ্টি করে। পরিবারের মধ্যে ডেকে আনে অহেতুক বিশৃঙ্খলা। আমরা অনেকেই আমাদের জীবনের একটা উল্লেখযোগ্য সময় কাটিয়ে দিই অন্যকে হিংসা করতে করতে। এটা নিছক বোকামি বই কিছুই নয়। সুতরাং অন্যের সফলতাকে গ্রহণ করার মানসিকতা অর্জন করুন, নিজের সুখ অনুসন্ধান করুন অন্যের কল্যাণ কামনায়। অন্যের জন্য দুআ করলে সেটা আপনার জন্যও কাজে লাগবে। কারণ, কারও অনুপস্থিতিতে তার জন্য দুআ করলে আল্লাহর ফেরেশতারা বলতে থাকে 'তোমার জন্যও অনুরূপ।

অন্যের ব্যাপারে মন্দ ধারণা পোষণ করা থেকে রাসূল (সাঃ) সাহাবিদের সাবধান করতেন। অন্যকে কাঠগড়ায় দাঁড় করা কিংবা কারও পিছু লেগে থাকা থেকে রাসূল (সাঃ) নিরাপদ দূরত্ব বজায় রাখতেন সব সময়। ফলে রাসূল (সাঃ) এর জীবন ছিল হিংসা-বিদ্বেষমুক্ত ও নির্ভার। এগুলোই ছিল তাঁর ভালো ও সুস্থ থাকার লাইফ হ্যাকস।

উপরিউক্ত জীবনকৌশলসমূহ সার্বিকভাবে সমন্বয় করলে এটা স্পষ্ট হয়, সুস্থতার জন্য রাসূল - এর কর্মপন্থা ছিল পরিকল্পিত ও নিয়ন্ত্রিত জীবনযাপন। এগুলো অনুসরণ করলে একজন মুসলিম তো বটেই; এমনকী অমুসলিমরাও একটি স্বাস্থ্যকর জীবন উপভোগ করতে পারেন। রাসূল এর নীতি ও কর্মপন্থা শুধু মুসলিমদের জন্যই উপকারী নয়; বরং সমগ্র মানবজাতির জন্যই অনন্য সমাধান। কারণ, তিনি তো শুধু মুসলিমদের পথ দেখাতে বা আলোকিত করতে আসেননি; এসেছেন গোটা বিশ্ববাসীকে আলোকিত করতে । আল্লাহ তায়ালা ইরশাদ করছেন

وما أرسلناك إلا رحمة للعالمين -

‘আর আমি তো তোমাকে বিশ্ববাসীর জন্য শুধু রহমত হিসেবেই প্রেরণ করেছি।' (সূরা আম্বিয়া : ১০৭)

