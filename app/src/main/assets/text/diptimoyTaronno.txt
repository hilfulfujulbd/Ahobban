তরুণরা হলো ভবিষ্যৎ পৃথিবীর বর্তমান প্রতিচ্ছবি। তাদের হাত ধরেই নির্মিত হয় একটি নতুন পৃথিবীর পাটাতন। কোনো জাতির তরুণদের জীবনচরিত দেখেই অঙ্কন করা যায় সেই জাতির অনাগত দিনের চিত্র। তাই সমাজপতি ও সমাজকর্মী, বিশেষত যারা একটি সোনালি সমাজ বিনির্মাণের স্বপ্ন দেখেন, তাদের নিকট তরুণ প্রজন্ম বরাবরই অত্যন্ত গুরুত্বপূর্ণ।

তারুণ্য বিনির্মাণের কাজ শুরু হয় শৈশব থেকেই। শৈশব ও কৈশোর হলো জীবন গঠনের প্রথম অধ্যায়। পূর্ণ বয়সে একজন মানুষের স্বভাব-চরিত্র ও চিন্তা-চেতনা কেমন হবে, তা নির্ভর করে তরুণ বয়সের পরিচর্যার ওপর। তাই শৈশব ও কৈশোর থেকেই তরুণদের সঠিকভাবে গড়ে তোলা আমাদের জন্য একান্ত কর্তব্য তারুণ্য বিকাশে নববি কৌশল আমাদের জন্য সর্বোত্তম নকশা এবং সবচেয়ে কার্যকর হাতিয়ার। এজন্য নবি-রাসূলগণ তরুণ বয়সে কীভাবে নিজেদের নির্মাণ করেছেন এবং পরবর্তী সময়ে অনুজ তরুণদের কীভাবে সোনালি মানুষ হিসেবে গড়ে তুলেছেন, তা জানা আমাদের প্রত্যেকের জন্য অত্যন্ত জরুরি । কেননা, নবি-রাসূলগণের অনুসৃত পথ ও পদ্ধতিই উপহার দিতে পারে একটি আলোকিত প্রজন্ম।

আদর্শ তরুণ প্রজন্ম গড়ে তুলতে অভিভাবক ও সমাজের জ্যেষ্ঠ নাগরিক হিসেবে আমাদেরও কিছু করণীয় রয়েছে। সমাজের প্রত্যেকের উচিত করণীয়গুলো সম্পর্কে সচেতন হওয়া এবং নিজ নিজ দায়িত্বসমূহ যথাযথভাবে সম্পাদন করা। এগুলো হলো শিশু-কিশোররা প্রকৃতিগতভাবেই ভীষণ অনুকরণপ্রিয়। তারা কথা বা উপদেশের চেয়ে বড়োদের কর্মকে খেয়াল করে বেশি এবং বড়োদের কাজকেই মনে করে আদর্শ। ফলে নিজেরাও সেই কর্ম ও আচরণের অনুকরণ শুরু করে। প্রত্যেক শিশু-কিশোরই মনে করে তার আশপাশের বড়োরা যা করেছে, তা-ই সঠিক। তাই একজন দাঈ ও সমাজের জ্যেষ্ঠ সদস্য হিসেবে আমাদের কর্তব্য হলো—শিশু-কিশোর ও তরুণদের সামনে নিজেকে উত্তম চরিত্রের উপমা হিসেবে উপস্থাপন করা। যাবতীয় অনর্থক ও বাজে কর্ম থেকে বিরত থাকা। তাদের সামনে এমন কথা না বলা, যার ফলে তাদের মনে বিরূপ প্রভাব পড়ে।

উত্তম চরিত্রের উপমা উপস্থাপনঃ

আমরা অনেক সময় হাসির ছলে মিথ্যা বলে ফেলি। শিশু-কিশোরদের মনে এসব ছোটো ছোটো বিচ্যুতিও গভীরভাবে রেখাপাত করতে পারে। আর অসৎ লেনদেন, মানুষ ঠকানো, বেইনসাফির মতো ঘৃণ্য অপকর্ম থেকে বেঁচে থাকা তো একেবারেই অত্যাবশ্যক; বরং এসবের বিরুদ্ধে আমাদের শক্ত অবস্থান দেখানো উচিত। এতে শিশুরা তাদের জীবন প্রভাত থেকেই এসব অনৈতিক কর্মকাণ্ড ঘৃণা করতে শিখবে।

আমাদের মনে রাখতে হবে—যদি শিশু-কিশোরদের মধ্যে একটি স্বচ্ছ ও নির্মল জীবনবোধ ছড়িয়ে দেওয়া না যায় এবং তাদের অভ্যাসকে ছোটো থেকেই পরিচ্ছন্ন না রাখা যায়, তাহলে পরবর্তী সময়ে তাদের সঠিক পথে নিয়ে আসাটা খুবই চ্যালেঞ্জিং।

হৃদ্যতাপূর্ণ সম্পর্ক সৃজন ও কৌতূহল নিবারণঃ

তরুণ মন সীমাহীন কৌতূহলে ভরপুর থাকে। এই কৌতূহলকে নিবারণে যারা এগিয়ে আসে, তাদের প্রতিই তরুণরা আকৃষ্ট হয় সবচেয়ে বেশি। তাই কিশোর মনের কৌতূহলকে কল্যাণকর উপাদান দিয়ে ভরিয়ে দিতে আমাদের এগিয়ে আসতে হবে সবার আগে। অথচ আমাদের সমাজে সাধারণত দেখা যায়-তরুণদের সাথে বড়োরা বরাবরই দূরত্ব বজায় রেখে। চলেন। ছোটোরা কাছে ঘেঁষলেই চড়া গলায় বলে ওঠেন-বড়োদের সামনে তোমাদের কী? এই বয়সে এত কিছু জেনে হবে কী? যাও পড়তে বসো গিয়ে!

বড়োদের এমন আচরণে কিশোর-তরুণরা সমাজের বা পরিবারের জ্যেষ্ঠ ব্যক্তিদের প্রতি আগ্রহ হারিয়ে ফেলে এবং তাদের ভাবতে থাকে দূরবর্তী কেউ। ফলে নিজেদের যাবতীয় কৌতূহল মেটাতে তারা মিশে যায় দুষ্ট ও বখাটে ছেলেদের ভিড়ে। এতে তারা একটি ভালো কৌতূহলও নোংরা বা অশ্লীল বার্তা দ্বারা মেটায়। এই অসৎসঙ্গের ফলে জীবনের প্রারম্ভকাল থেকেই ভুল তথ্য, অসৎ মনোবৃত্তি ও অশ্লীল কল্পনা নিয়ে বেড়ে উঠতে থাকে তারা। সময়ের আবর্তনে এই নেতিবাচক বিষয়গুলোই তাদের পুরো মন মগজ ও স্বভাব-চরিত্রকে আচ্ছন্ন করে ফেলে। ধীরে ধীরে অশ্লীল ও নিষিদ্ধ ব্যাপারগুলোই স্বাভাবিক হয়ে উঠতে থাকে তাদের কাছে। কেউ মাদকাসক্ত হয়ে পড়ে, কেউ পর্নোগ্রাফিতে বুঁদ হয়ে থাকে, কেউ-বা জড়িয়ে পড়ে কিশোর গ্যাঙের সাথে। এভাবে অন্ধকার পথে শুরু হয় তাদের নীরব যাত্রা। আর মুকুলেই ঝরে পড়ে অপার সম্ভাবনাময় এক প্রজন্ম।

তরুণদের ধ্বংসাত্মক ভবিষ্যৎ থেকে রক্ষার জন্য পরিবার ও সমাজের জ্যেষ্ঠদের কর্তব্য হলো- শিশু-কিশোর ও তরুণদের কাছে টেনে নেওয়া, তাদের সাথে হৃদ্যতাপূর্ণ সম্পর্ক গড়ে তোলা, মনোযোগ দিয়ে তাদের কথা শোনা এবং তাদের যাবতীয় কৌতূহল উত্তম ও সঠিক তথ্য দ্বারা নিবারণ করা। এতে বাজে বন্ধুর পরিবর্তে পরিবার ও সমাজের শ্রেষ্ঠ ব্যক্তিদেরই যোগ্য বন্ধু মনে করবে তারা।

মন ও মগজে তাওহিদের বীজ বপনঃ

শিশু-কিশোরদের নিকট একজন নির্ভরযোগ্য ব্যক্তিতে রূপান্তরিত হওয়ার পর পরিবার ও সমাজের অগ্রজদের কর্তব্য হলো—পরিস্থিতি বুঝে আস্তে আস্তে তাদের মন ও মগজে তাওহিদ, রিসালাত ও আখিরাতের বীজ বপন করা। বিভিন্ন পরিস্থিতির আলোকে কিশোর-তরুণদের শেখাতে হবে তাওহিদ ও রিসালাতের গুরুত্ব কী? দুনিয়া ও আখিরাতে এর প্রভাবই-বা কতটুকু? দুনিয়া সৃষ্টি, এর ধ্বংস, মানব সৃষ্টির ইতিহাস ও উদ্দেশ্য, মানুষের চূড়ান্ত গন্তব্য ইত্যাদি বুনিয়াদি বিষয় সম্পর্কে শিশু-কিশোরদের ছোটো থেকেই সচেতন করে তোলা জরুরি।

শিশু-কিশোরদের বোঝাতে হবে—ঈমান-আখলাক ও নৈতিকতার গুরুত্ব কতটা গভীর! সাহাবিগণ ঈমান ও নৈতিকতার জন্য কীভাবে জীবনবাজি রেখেছেন; কিন্তু ঈমান ও নৈতিকতার প্রশ্নে আপস করেননি, তা তরুণদের মনে সুচারুভাবে এঁকে দিতে হবে। একজন তরুণ যখন জানবে তাকে কে সৃষ্টি করেছে, কেন সৃষ্টি করেছে, তার জীবনের উদ্দেশ্য কী এবং গন্তব্য কোথায়; তখন সে নিজের কর্ম ও দায়িত্ব সম্পর্কে আপনাআপনিই সচেতন হবে। সচেষ্ট হবে আদর্শ জীবন পরিগঠনে।

আদরের সাথে শিশু-কিশোরদের বিভিন্ন আদব-কায়দা, নিয়ম-পদ্ধতি ও ঈমান-আখলাকের শিক্ষা দিতে হবে। শৈশবকালে একবার রাসূল (সাঃ) এর কোলে বসে উমর ইবনে আবু সালামা (রা.) খাবার গ্রহণ করছিলেন। শিশু উমর থালার বিভিন্ন প্রান্ত থেকে এলোমেলোভাবে খাবার নিয়ে খাওয়া শুরু করলেন। এমন অস্থিরমতি ভাব দেখে নবিজি বললেন—'হে বৎস! বিসমিল্লাহ পড়ো। ডান হাতে খাও এবং তোমার ডান পাশ থেকে খাও।' রাসূল - এর এই কোমল দিকনির্দেশনা তাঁর মনে গভীরভাবে দাগ কেটেছিল। পরবর্তী সময়ে খাবার খেতে বসলে তিনি এ ব্যাপারটি খেয়াল রাখতেন।

ভালো-মন্দ বিচারের বোধ ও মনন তৈরি 
ভালা-মন্দ বিচার করার মতো বোধ তৈরি হয় কিশোর বয়সেই। তাই এই বয়স থেকেই তাদের ভালো-মন্দ বুঝে কাজ করার ক্ষেত্রে গুরুত্বারোপ করা কর্তব্য। কিশোররা কোনো ভুল করে বসলে অভিভাবকদের বলা উচিত— 'তুমি নিজেই বলো তো এটা ঠিক হয়েছে কি না! এমন কাজ কি তোমার সাথে যায়?' এভাবে ভালো-মন্দ বিচারের ভার যখন তার দিকেই অর্পণ করা হয়, তখন সে বুঝতে পারে—জ্যেষ্ঠরা তার থেকে ভালো কিছু প্রত্যাশা করে, খারাপ বা অন্যায় কিছু করা তার শোভা পায় না। ফলে সে পরবর্তী সময়ে ভালো-মন্দ বিচার করে কাজ করার অভ্যন্তরীণ তাড়না অনুভব করে।

গল্পের ছলে উপদেশঃ

তরুণ মনে উপমা ও উদাহরণ বেশ প্রভাব ফেলে। এজন্য তাদের মন-মর্জি ও অবস্থার আলোকে বিভিন্ন গল্পের মাধ্যমে উত্তম উপমা ও উদাহরণ তুলে ধরা জরুরি। ঈমান-ইসলাম ও নৈতিকতার প্রশ্নে আমাদের পূর্ববর্তী নবিগণ কীভাবে নিজেদের সমস্ত কর্মশক্তি নিয়োগ করেছেন এবং শত জুলুম মুখ বুজে সয়েছেন, কীভাবে সাহাবায়ে কেরাম সত্যের প্রশ্নে জীবন দিয়েছেন; জীবন-যৌবন ও তারুণ্যকে ওয়াকফ করে দিয়েছেন একটি সোনালি সভ্যতা নির্মাণে, জ্ঞান অন্বেষণের নেশায় কীভাবে সালাফগণ ব্রতী হয়েছেন কঠোর অধ্যবসায়ে, তরুণ প্রজন্মের সামনে সেসব তুলে ধরতে হবে।

গল্পের ছলে উপদেশঃ

এ রকম বিভিন্ন বিষয়ে কিশোরদের উপদেশ দেওয়ার ক্ষেত্রে মুসলিম মনীষী এবং আমাদের সোনালি দিনের উদাহরণ পেশ করা খুবই ফলপ্রসূ একটি উপায়। এর মাধ্যমে তরুণরা যেমন নিজের কর্তব্য ও করণীয় সম্পর্কে সচেতন হতে শেখে, তেমনই পূর্ববর্তীদের কর্মনীতি জানার ফলে তাদের অন্তঃকরণে চমৎকার একটি মডেল ভেসে ওঠে, যা তাদের মনে প্রেরণা জোগায়, সাহস সঞ্চার করে এবং সফলতার ব্যাপারে করে তোলে উদ্দীপ্ত ও আত্মবিশ্বাসী।

কারণ বর্ণনা করে উপদেশ প্রদানঃ

তরুণ মন সব সময়ই স্বাধীনচেতা হয়। তারা সেই কাজটির প্রতিই মনোযোগী হয়, যার গুরুত্ব তারা মন থেকে উপলব্ধি করে। আর যে কাজটির গুরুত্ব ও ফলাফল তাদের নিকট অজ্ঞাত, তার ব্যাপারে তারা যারপরনাই উদাসীন হয়। এমন কাজের জন্য তরুণদের চাপ দেওয়া হলে উলটো বিদ্রোহ করে বসে তারা। ফলে কোনো কাজের প্রতি তরুণদের আগ্রহী করে তুলতে তাদের সামনে সংশ্লিষ্ট বিষয়টির গুরুত্ব ও কারণ বর্ণনা করা উচিত। এতে তারা সেই বিষয়টি সম্পর্কে নিজ থেকেই আগ্রহী ও সচেতন হয়ে উঠবে। আর আস্তে আস্তে সেটাই পরিণত হবে তাদের রোজকার অভ্যাসে।

কারণ ও গুরুত্ব বর্ণনা করে উপদেশ দেওয়ার পদ্ধতিটি আমরা রাসূল (সাঃ) এর কর্মনীতিতেও দেখতে পাই। তরুণ সাহাবি জাবির ইবনে আবদুল্লাহ (রা.) নতুন বিবাহ করার পর রাসূল (সাঃ) তাঁকে দাম্পত্য সম্পর্কের কিছু আদব ও নিয়ম শিক্ষা দিয়েছিলেন। এ সময় সেই নিয়মের অন্তর্নিহিত কারণও বর্ণনা করেছিলেন তিনি। কোনো এক যুদ্ধ থেকে ফেরার পথে রাসূল (সাঃ) খেয়াল করলেন জাবির (রা.) একটু দ্রুতগতিতে বাড়ির দিকে যাচ্ছেন। খানিকটা ব্যাকুল দেখাচ্ছে তাকে। নবিজি (সাঃ) এই ব্যাকুলতার কারণ জিজ্ঞেস করলে জাবির (রা.) জানালেন, তিনি নতুন বিবাহ করেছেন এবং নববধূকে ঘরে রেখেই যোগ দিয়েছেন জিহাদের ময়দানে। তাই স্ত্রীর নিকট দ্রুত যাওয়ার জন্য তিনি এমন করছেন। কিছু আলাপের পর নবিজি (সাঃ) তাঁকে বললেন

‘আস্তে চলো এবং রাতে তোমার ঘরে প্রবেশ করো, যাতে এই সময়ের মধ্যে তোমার স্ত্রী চুল আঁচড়িয়ে না থাকলে আঁচড়ে নিতে পারে এবং নিজেকে পরিপাটি করে নিতে পারে। (বুখারি : ৪৭৯১)

এখানে ১৭ বছর বয়সি জাবির (রা.)-কে নবিজি (সাঃ) উপদেশ দিচ্ছেন ধীরে সুস্থে রাতের দিকে স্ত্রীর নিকট গমন করতে। এর কারণ হিসেবে নবিজি (সাঃ) ব্যাখ্যা দিলেন—যাতে এই সময়ে জাবিরের স্ত্রী স্বামীর জন্য নিজেকে প্রস্তুত করতে পারে। এটি দাম্পত্য সম্পর্কের জন্য গুরুত্বপূর্ণ একটি বিষয়। কারণটি বর্ণনা করে নবিজি আরেকটি সাধারণ আদব শিক্ষা দিলেন ‘স্ত্রীর নিকট ভদ্রতা ও প্রজ্ঞার সাথে গমন করবে।' (বুখারি : ৪৭৯১)

অর্থাৎ, তারুণ্যের অস্থিরমতি স্বভাবে তাড়িত হয়ে স্ত্রীর ব্যাপারে এমন তাড়াহুড়ো কোরো না, যাতে সে কষ্ট পায়। সুবহানাল্লাহ! রাসূল সং-এর উপদেশ প্রদান নীতি কতই না সুন্দর! কতই-না বাস্তবধর্মী!

বুদ্ধিমত্তার সাথে ভুল সংশোধনঃ

কিশোর-তরুণদের ভুল সংশোধন করানোর ক্ষেত্রে বুদ্ধিমত্তার পরিচয় দেওয়া বড়োদের কর্তব্য। এই বয়সে তরুণদের মধ্যে ক্রমশ ব্যক্তিত্ববোধ তৈরি হয়; কিছুটা হলেও তাদের মধ্যে আত্মসম্মানবোধ কাজ করে। তাই ভুল শুধরে দেওয়ার ক্ষেত্রে তরুণদের আত্মসম্মানবোধের প্রতি খেয়াল রাখা জরুরি। জনসম্মুখে বকা দিয়ে কিংবা অপমানকর উপায়ে মারধর করে তরুণদের সংশোধন করার চেষ্টা অনেকাংশেই বুমেরাং হয়ে ওঠে। সুতরাং তাদের শোধরানোর চেষ্টা করতে হবে ধৈর্য ও বুদ্ধিমত্তার সাথে।

একবার হজের মৌসুমে নবিজি (সাঃ) তাঁর চাচাতো ভাই ফজল ইবনে আব্বাস (রা.)-কে নিজের বাহনে নিয়ে যাচ্ছিলেন। ফজল (রা.) ছিলেন কালো চুল ও সুন্দর চেহারার অধিকারী টগবগে উঠতি তরুণ। কিছুদূর যাওয়ার পর খাসআম গোত্রের এক তরুণী নবিজির নিকট এলো তার অসুস্থ বাবার হজের বিধান সম্পর্কে জিজ্ঞেস করতে। তরুণী আসামাত্রই ফজলের চোখ তার দিকে নিবদ্ধ হলো। ফজলের এই দৃষ্টি নিবন্ধের বিষয়টি রাসূল (সাঃ) এর নজর এড়ালো না। তিনি ফজলকে কিছু না বলে আলতো করে তাঁর চোয়াল ধরে অন্যদিকে মুখ ঘুরিয়ে দিলেন। কিন্তু খানিক পরে ফজল পুনরায় তাকালেন তরুণীর দিকে। নবিজি (সাঃ) উত্তর প্রদানের ফাঁকে আবারও ফজলের মুখ অন্যদিকে ঘুরিয়ে দিলেন; কিন্তু তরুণীর উপস্থিতিতে তাঁকে কিছুই বললেন না। প্রশ্নের জবাব পেয়ে তরুণী চলে গেলে নবিজি (সাঃ) তাঁর তরুণ চাচাতো ভাইকে নরম স্বরে বললেন

‘ফজল, আজকের দিনটি কতই-না মহান! যে আজ নিজের দৃষ্টিকে সংযত রাখবে, লজ্জাস্থান ও জবান সুরক্ষিত রাখবে, তাকে মাফ করে দেওয়া হবে। (আবু দাউদ : ১৮০৯, ১৯০৫; মুসনাদে আহমদ: ৩০৪২)

এখানে নবিজির ভুল শোধরানোর পদ্ধতিটি অত্যন্ত চমৎকার। তিনি ফজল (রা.)-কে ধমকের সুরে কিছু বললেন না কিংবা শাস্তিমূলক বার্তাও শোনালেন না; বরং তাঁকে কিছুক্ষণ আগের ঘটনার বিপরীত কর্মের জন্য পুরস্কার ঘোষণা করলেন। এর মাধ্যমে তিনি ফজলের তরুণ মনে পরোক্ষভাবে বার্তা দিলেন—নিজের দৃষ্টি, লজ্জাস্থান ও জবান নফসের খায়েশ অনুযায়ী ব্যবহার করতে নেই। এটা গুনাহের কাজ এবং এই তিনটি বিষয়েই গুনাহ সংঘটিত হওয়ার মূল অস্ত্র । আজকের দিনের বিশেষ পুরস্কার হলো—পাপাচারের এই প্রধান তিনটি হাতিয়ারের অবৈধ ব্যবহার থেকে যে মুক্ত থাকবে, আল্লাহ তার গুনাহগুলো মাফ করে দেবেন।

পরিশ্রমী করে গড়ে তোলাঃ

পরনির্ভরশীলতা জীবনের জন্য অভিশাপস্বরূপ। পরনির্ভরশীল প্রজন্ম পরাশ্রয়ী তৃণের মতো; তারা কখনোই মাথা উঁচু করে দাঁড়াতে পারে না। তাই রাসূল (সাঃ) সর্বদা পরনির্ভরশীলতাকে তিরস্কার করেছেন, সব সময় উৎসাহ দিয়েছেন স্বনির্ভর বা স্বাবলম্বী হতে। রাসূল (সাঃ) নিজেও স্বীয় কাজ অন্যের জন্য ফেলে রাখতেন না। উম্মুল মুমিনিন আয়িশা (রা.) বলেন

‘রাসূল (সাঃ) নিজের কাপড়ের উকুন পরিষ্কার করতেন, বকরির দুধ দোহন করতেন, নিজের কাপড় ও জুতা সেলাই করতেন এবং নিজের কাজ নিজেই করতেন।' (মুসনাদে আহমদ : ২৬১৯৪; সহিহ ইবনে হিব্বান : ৫৬৭৭)

‘মানুষের জন্য সর্বোত্তম খাদ্য হলো নিজের হাতে উপার্জনকৃত খাদ্য।' (বুখারি : ২০৭২)

রাসূলুল্লাহ (সাঃ) বলেনঃ

আমাদের সমাজে অনেক অভিভাবক তাদের সন্তানদের ননির পুতুল করে গড়ে তোলেন। তাদের দিয়ে কোনো কাজ করান না, শেখাতেও চান না। পরিণত বয়সে দেখা যায় সন্তান জীবন পরিচালনার জন্য মৌলিক দায়িত্বটুকু নিতেও হিমশিম খায়; ধরাশায়ী হয় অতীব প্রয়োজনীয় কাজগুলো করতে। হালকা চাপেই পেরেশানিতে দিগ্‌ভ্রান্ত হয়, অবশেষে সাহস ও আত্মবিশ্বাস হারিয়ে বেছে নেয় ভয়ংকর আত্মহননের পথ। এমন অকর্মণ্য প্রজন্মের এহেন করুণ পরিণতিই তো অনিবার্য! কারণ, যে সন্তান জীবনের একটি বড়ো অধ্যায়জুড়ে নিজের জীবন পরিচালনার মৌলিক দায়িত্বটুকুও নিতে শেখেনি, সে কী করে হঠাৎ বৃহৎ পরিসরে পরিবার-সমাজের দায়িত্বভার বহনে সক্ষম হবে?

আমাদের ভবিষ্যৎ প্রজন্মকে এমন অসহায় অবস্থায় ফেলতে না চাইলে শৈশব ও কৈশোর থেকেই তাদের পরিশ্রমী করে গড়ে তুলতে হবে। তাদের শেখাতে হবে পরিশ্রম কখনো বৃথা যায় না; বরং পরিশ্রমে যে ঘাম ঝরে, সে ঘামের লোনা পানিতেই জন্ম নেয় সফলতার বীজ।

সন্তানকে শৈশব থেকেই ছোটোখাটো কাজে যুক্ত করা অভিভাবকদের কর্তব্য। নিজের বই-খাতা-টেবিল গোছানো, শোয়ার বিছানা ও কাপড় ঠিকঠাক করা, বাবা-মাকে বাড়ির টুকটাক কাজে সহায়তা করা ইত্যাদিতে কিশোরদের অভ্যস্ত করে তুলতে হবে। মাঝেমধ্যে ছোটোখাটো দায়িত্ব দিয়ে তাদের বোঝাতে হবে—এখন তোমার দায়িত্ব নেওয়ার বয়স হয়েছে। এই ক্ষুদ্র ক্ষুদ্র কর্ম ও দায়িত্ব পালনের মাধ্যমে একদিকে তারা যেমন বিভিন্ন প্রয়োজনীয় কাজকর্মে অভ্যস্ত হবে, অন্যদিকে তেমনই দায়িত্বের ভার বহন করতে শিখবে ক্রমান্বয়ে। পাশাপাশি তাদের মধ্যে আত্মবিশ্বাস তৈরি হবে, অনুভব করবে ভুল থেকে শিক্ষা নিয়ে আরও পোক্তভাবে নিজেকে গড়ে তোলার প্রেরণা। একই সঙ্গে উপলব্ধি করবে, অহেতুক কর্ম থেকে মুখ ফিরিয়ে কর্মমুখী হওয়ার কোনো বিকল্প নেই। এভাবে বয়সের সাথে তাল মিলিয়ে তারা শামিল হবে কর্মঠ স্বাবলম্বী মানুষের কাতারে।

কষ্টসহিষ্ণু করে গড়ে তোলাঃ

যেকোনো পরিস্থিতির সাথে মানিয়ে নেওয়ার সক্ষমতাসম্পন্ন তারুণ্য গড়ে তোলার জন্য শৈশব ও কৈশোর থেকেই তাদের কষ্টসহিষ্ণু করে গড়ে তোলা বড়োদের দায়িত্ব। তাদের বোঝানো উচিত পৃথিবীতে দুঃখ-কষ্ট-বেদনা খুবই স্বাভাবিক একটি ব্যাপার। সুতরাং এসবে ঘাবড়ানোর কিছু নেই। মাঝেমধ্যে না পাওয়ার বেদনার সাথেও তাদের পরিচয় করানো উচিত। কেননা, সব সময় চাওয়ামাত্রই পেলে পরিণত বয়সে যেকোনো অপ্রাপ্তির বেদনা তাদের জন্য হয়ে উঠবে চূড়ান্ত অসহনীয়। প্রাপ্তি-অপ্রাপ্তি যে দুনিয়ার অনিবার্য একটি বিষয়, অধিকাংশ পিতা-মাতাই তা শিশুদের নিকট অচেনা রাখতে চায়। ফলে কখনো অপ্রাপ্তির মুখোমুখি হলে তারা পাগলপারা হয়ে ওঠে অথবা চরম হতাশায় নিমজ্জিত হয়ে খেই হারিয়ে ফেলে।

বিখ্যাত সাহাবি আবদুল্লাহ ইবনে জুবায়ের (রা.)-এর মা কিশোর বয়সে আবদুল্লাহ (রা.)-কে অনেক কষ্টসহিষ্ণু করে গড়ে তুলেছিলেন। লোকে এর কারণ জিজ্ঞেস করলে তাঁর মা বলতেন- ‘সন্তান যদি মায়ের দেওয়া এই কষ্টই সহ্য করতে না পারে, তবে সে কী করে শত্রুর দেওয়া কষ্ট সহ্য করবে?'

শেরে বাংলা এ কে ফজলুল হক-ও একই সুর তুলে বলেছেন—'যে সন্তানকে বিড়ালের ভয় দেখিয়ে ঘুম পাড়ানো হয়, সেই সন্তান সিংহের সাথে লড়াই করবে কীভাবে?'

সত্যিই তাই; একটু হোঁচট খেলেই যে অভিভাবক মুষড়ে পড়ে, তাদের সন্তান কী করে জীবনের বৃহৎ পরিসরে ঝুঁকি নেওয়ার জন্য প্রস্তুত হবে! তাই সন্তান একটু ব্যথা পেলেই অভিভাবকদের ‘উহ্! আহ্!' করে অস্থির হওয়া উচিত নয়। এতে শিশু-কিশোররা সাহস হারিয়ে ভীতু ও দুর্বল হয়ে পড়ে,


ভয় ও শঙ্কায় আড়ষ্ট হয়ে যায় অল্পতেই। তাই বড়োদের উচিত শিশু কিশোরদের কষ্ট সহ্য করতে উৎসাহ প্রদান করা; সামান্য পড়ে গিয়ে ব্যথা পেলে কিংবা ছোটোখাটো ব্যর্থতায় তাদের অভয় দেওয়া। কাঁধ চাপড়ে বলা—‘আরে এতটুকুতে কী হয়েছে! তুমি তো সাহসী ছেলে। আরও কঠিন কিছু জয় করার সক্ষমতা তুমি রাখো।'

বড়োদের এমন অভয় বাণীতে ছোটোরা বুকে সাহস পায়, প্রস্তুত হয় আরও কঠিন কিছু মোকাবিলার জন্য। ফলে কষ্ট-ব্যথা-বেদনা তাদের ঘায়েল করতে পারে না। যেকোনো পরিস্থিতিতে বুক ফুলিয়ে লড়াই করতে হিম্মত হারায় না কখনো।

নবিগণের আদর্শ তারুণ্যঃ

জীবনের প্রতিটি ক্ষেত্রেই নবিগণের জীবনাচার আমাদের জন্য উত্তম আদর্শ। পূর্ববর্তী নবিগণের শরিয়াহ উম্মতে মুহাম্মাদির জন্য রহিত হয়ে গেছে ঠিক, কিন্তু তাঁদের চারিত্রিক নিষ্কলুষতা, ঈমানের দৃঢ়তা, সত্য ও ইনসাফের ওপর অনড় অবস্থান, উন্নত ও পরিশুদ্ধ জীবনাচার, চৌকশ কর্মকৌশল এবং নিষ্ঠা জামআজও আমাদের জন্য মহান আদর্শ হিসেবে পরিগণিত। তাই প্রত্যাশিত প্রজন্ম বিনির্মাণে নবিগণের তারুণ্য সম্পর্কে জ্ঞান আহরণ করা অভিভাবক ও তরুণ উভয়ের জন্যই আবশ্যক। এবার আমরা কয়েকজন সম্মানিত নবি (আ.)-এর শৈশব-কৈশোর ও তারুণ্য সম্পর্কে জেনে নেব।

ইবরাহিম (আ.)-এর তারুণ্য:

ইবরাহিম (আ.) শৈশব থেকেই সত্যানুসন্ধানী ছিলেন। জ্ঞান-বুদ্ধি হওয়ার পর থেকেই তিনি নিজের বুদ্ধিমত্তাকে কাজে লাগিয়েছেন, যুক্তি খুঁজেছেন, খুঁজেছেন নিজের রবকে। তরুণ বয়স থেকেই তিনি ছিলেন প্রভাব বিস্তার করার মতো যোগ্যতার অধিকারী। ছিলেন মানুষের চিন্তাকে নাড়িয়ে দেওয়ার মতো শক্তিমান বিতার্কিক। মিথ্যার মসনদকে ধরাশায়ী করতে পারতেন সত্য যুক্তি দিয়ে।

পৌত্তলিকতার মহাসমারোহে অবস্থান করেও শিরকের কালো বিষ থেকে তিনি ছিলেন পবিত্র। তাঁর পরিবার ছিল বংশপরম্পরায় পুরোহিত। ইচ্ছা করলেই তিনি এই আরাম ও ঝুঁকিহীন পেশা গ্রহণে পিতার অনুগামী হতে পারতেন। এতে তাঁর প্রভাব-প্রতিপত্তি ও অর্থ-সম্পদের স্থায়ী বন্দোবস্তও হতো।

কিন্তু এসব মিথ্যা ও কাল্পনিক আভিজাত্যের প্রতি কোনো রকম আগ্রহই দেখাননি তিনি; বরং পারিপার্শ্বিক বিষয় সম্পর্কে জ্ঞান হওয়ার পর থেকেই নিজেকে বারংবার প্রশ্ন করেছেন—এই আকাশ-বাতাস-চাঁদ-সূর্য কীভাবে সৃষ্টি হলো? এত সুন্দর করে কে সাজাল এ বসুন্ধরা? এই প্রশ্নের সঠিক উত্তরের পেছনে তিনি ছুটেছেন অবিরাম। একবার ভাবলেন-চাঁদ যেহেতু রাতের আঁধার বিলীন করে দেয়, তাই চাঁদ-ই হবে বিশ্বজগতের সৃষ্টিকর্তা; কিন্তু রাত্রি শেষে চাঁদ আড়ালে গেলে তাঁর ভাবনায় ছেদ পড়ল। আবার দিনের উজ্জ্বল আলোর উৎসমূল সূর্যের দীপ্ত কিরণ দেখে ভাবল, যার আলোয় আলোকিত পুরো ধরণি, সেই হবে এ নিখিল জগতের স্রষ্টা। কিন্তু দিনশেষে সূর্যও যখন অস্তাচলে গেল, তিনি স্থির সিদ্ধান্তে এলেন—যার শেষ আছে, সে কখনো এ বিশ্বজগতের স্রষ্টা হতে পারে না। আমার স্রষ্টা তো সে-ই, যাঁর কোনো শুরু কিংবা শেষ নেই, যিনি চিরঞ্জীব ও চিরন্তন। সূচনাহীন অতীত থেকে তিনি আছেন, থাকবেন অনন্ত ভবিষ্যৎ পর্যন্ত। এভাবে কিশোর বয়েসেই ইবরাহিম (আ.) নিজের রবকে খুঁজে নেন। পেয়ে যান মহাসত্যের সন্ধান। অতঃপর সেই মহাসত্যের পথে আহ্বান করতে শুরু করলেন মানুষকে। কুরআন এই ঘটনাকে বর্ণনা করেছে এভাবে

فلما جن عليه اليل را كوكبا قال هذا ربي فلما أقل قال لا أحب الأفلين- فلما را القمر بازغا قال هذا ربي فلما أقل قال لين لم يهدني ربي لاكونن من القوم الضالين- فلما را الشمس بارغة قال هذا رق هذا اليز ، فلما أقلت قال يقوم اتي بريء مما تشركون- إن وجهت وجهي للذي فطر السموات والأرض حنيفا وما أنا من المشرك ‘

‘অতঃপর রাত্রি যখন তাকে আচ্ছন্ন করল, তখন একটি নক্ষত্র দেখে সে বলল—“এ আমার রব।" কিন্তু যখন তা ডুবে গেল, সে বলল— “যে ডুবে যায়, আমি তাকে (রব হিসেবে) পছন্দ করি না।” তারপর যখন চাঁদকে আলো বিকিরণ করতে দেখল, বলল- “এ আমার রব।" কিন্তু যখন সেটাও ডুবে গেল, তখন বলল “আমার রব পথপ্রদর্শন না করলে আমি অবশ্যই পথভ্রষ্টদের অন্তর্ভুক্ত হব।" এরপর যখন সূর্যকে দীপ্তিমান দেখল, তখন বলল “এ আমার রব, এটি সবচেয়ে বড়ো!” কিন্তু এও যখন ডুবে গেল, তখন ইবরাহিম চিৎকার করে বলে উঠল- “হে আমার সম্প্রদায়ের লোকেরা! তোমরা যাদেরকে আল্লাহর সাথে শরিক করো, তাদের সাথে আমার কোনো সম্পর্ক নেই। আমি তো একনিষ্ঠভাবে নিজের মুখ সেই সত্তার দিকে ফিরিয়ে নিয়েছি। যিনি জমিন ও আসমান সৃষ্টি করেছেন এবং আমি কখনো মুশরিকদের অন্তর্ভুক্ত নই।” (সূরা আনআম: ৭৬-৭৯)

রবকে খুঁজে নেওয়ার পর তরুণ ইবরাহিম (আ.) নিজের পিতাসহ স্বজাতির যুবকদের পৌত্তলিকতা ছেড়ে প্রকৃত রব, এক ও অদ্বিতীয় আল্লাহর ইবাদতের দিকে আহ্বান করেছেন। এক্ষেত্রে কোনো ধরনের ভণিতার আশ্রয় নেননি তিনি। তাঁর সেই দীপ্ত ঘোষণা বর্ণিত হয়েছে পবিত্র কুরআনে

إذ قال لأبيه وقومه ما هذه التماثيل التي انتم لها عكفون قالوا وجدنا أباءنا لها عبدين- قال لقد كنتم أنتم واباؤكم في ضلل مبين- قالوا أجئتنا بالحق أم أنت من اللعبين- قال بن ربكم رب السموات والأرض الذي فطرهن وأنا على ذلكم من الشهرين

'সে সময়ের কথা স্মরণ করো, যখন সে তার আপন পিতা ও জাতিকে বলেছিল—“এ মূর্তিগুলোর পরিচয় কী, যেগুলোর পূজায় তোমার মত্ত হয়ে আছ?" তারা জবাব দিলো-“আমরা আমাদের পিতৃপুরুষদেরকে এদের উপাসনা করতে দেখেছি।" সে বলল-“তোমরা পথভ্রষ্ট এবং তোমাদের বাপ-দাদারাও সুস্পষ্ট ভ্রষ্টতার মধ্যে ছিল।" তারা বলল—“তুমি কি আমাদের সামনে মন থেকে এসব কথা বলছ, না নিছক কৌতুক করছ।" সে জবাব দিলো—“না, (আমি জেনে-বুঝে মন থেকেই এসব বলছি) বরং আমি তোমাদের সামনে এ কথার সপক্ষে সাক্ষ্য দিচ্ছি যে, তোমাদের রব তিনিই, যিনি পৃথিবী ও আকাশের রব এবং তিনিই এসবের স্রষ্টা।”” (সূরা আম্বিয়া : ৫২-৫৬)

সত্যের সাক্ষ্যদানে তরুণ ইবরাহিম (আ.) ছিলেন নির্ভয়, নিঃসংকোচ। তিনি স্বজাতির বদ্ধ ও যুক্তহীন চিন্তার রাজ্যে কুঠারাঘাত করার জন্য তাদের স্বহস্তে নির্মিত মূর্তিগুলো ভেঙে দিয়েছিলেন কুঠারাঘাতে। আর কুঠারটি ঝুলিয়ে দিয়েছিলেন সবচেয়ে বড়ো মূর্তিটির গলায়। জাতির লোকেরা যখন তাঁকে এই ব্যাপারে জিজ্ঞেস করল, তিনি বললেন-'বড়ো মূর্তিটাই হয়তো এ কাজ করে থাকবে। বাকি মূর্তিদের জিজ্ঞেস করো, তারাই বলে দিক!' তরুণ ছেলের এমন কথায় সকলের চিন্তার রাজ্যে ঝড় বয়ে গেল। সেই ঝড়ের মাঝে সুনামি হয়ে এলো ইবরাহিম (আ.)-এর পরবর্তী মন্তব্য। তাঁর কথার সারমর্ম অনেকটা এমন—'যদি এ মূর্তি নিজেই নিজেকে রক্ষা করতে না পারে, তবে সে কী করে তোমাদের রক্ষা করবে? তাহলে কি তোমরা এমন সব জিনিসের পূজা করছ, যারা তোমাদের না উপকার করতে পারে, না কোনো ক্ষতি?
মহান আল্লাহ এই ঘটনাকে তুলে ধরে বলেন

قالوا ءانت فعلت هذا بالهتنا يابرهيم - قال بن فعله كبيرهم هذا فسئلوهم إن كانوا ينطقون- فرجعوا إلى أنفسهم فقالوا إنكم أنتم القلمون ثم نكسوا على رءوسهم لقد علمت ما هؤلاء ينطقون- قال افتعبدون من دون الله ما لا ينفعكم شيئا ولا يضركم- أن لكم ولما
تعبدون من دون الله أفلا تعقلون

‘(ইবরাহিমের জাতির লোকেরা তাঁকে) জিজ্ঞেস করল—“ওহে ইবরাহিম! তুমি কি আমাদের ইলাহদের সাথে এ কাণ্ড করেছ?” সে জবাব দিলো—“বরং ওদের মধ্যের এই বড়োটিই এরূপ করেছে। সুতরাং তোমরা ওদেরকেই জিজ্ঞেস করো; যদি ওরা কথা বলতে পারে।” এ কথা শুনে তারা নিজেদের বিবেকের দিকে ফিরল এবং (মনে মনে) বলতে লাগল—“সত্যি তোমরা নিজেরাই জালিম।" কিন্তু আবার তাদের মত পালটে গেল এবং বলতে থাকল—“তুমি জানোই যে, এরা কথা বলতে পারে না।" ইবরাহিম বলল “তাহলে তোমরা কি আল্লাহকে বাদ দিয়ে এমন সব জিনিসের পূজা করছ, যারা তোমাদের না উপকার করতে পারে, না ক্ষতি?

ধিক তোমাদেরকে ও তোমাদের সেসব উপাস্যকে; আল্লাহকে বাদ দিয়ে যাদের উপাসনা তোমরা করো। তোমাদের কি এতটুকুও জ্ঞান-বুদ্ধি নেই?'' (সূরা আম্বিয়া : ৬২-৬৭)

ইবরাহিম (আ.)-এর উদ্দেশ্য নিছক মূর্তি ভাঙা কিংবা সামাজিক বিশৃঙ্খলা সৃষ্টি ছিল না; বরং মূল লক্ষ্য ছিল মিথ্যা রবের অসারতা ও অসহায়ত্ব প্রমাণ করা, জাতির চিন্তায় আলোড়ন তুলে তাদের সামনে সত্যকে উন্মোচন করা। তরুণ ইবরাহিমের এমন বুদ্ধিদীপ্ত কর্মের কাছে পুরো জাতি হেরে গেল। আর বিবেকের দুয়ারে তালা মেরে মেতে উঠল হঠকারী তৎপরতায়। তাদের সমস্ত রাগ এসে পড়ল ইবরাহিম (আ.) ওপর। তারা বলল

قالوا حرقوه وانصروا الهتكم إن كنتم فاعلين

‘তারা বলল-“পুড়িয়ে ফেলো একে এবং সাহায্য করো তোমাদের উপাস্যদের, যদি তোমরা কিছু করতে চাও!'' (সূরা আম্বিয়া : ৬৮)

এরপর ইবরাহিম (আ.)-কে নিয়ে আসা হলো তৎকালীন প্রতাপশালী বাদশাহ নমরুদের সামনে। নমরুদ তাঁকে রব সম্পর্কে জিজ্ঞেস করল। শুরু হলো সত্য ও মিথ্যা রবের পরিচয় সম্পর্কে তুমুল বিতর্ক। এবারও ইবরাহিম (আ.) তাঁর অসামান্য প্রজ্ঞা ও যুক্তির অস্ত্র দিয়ে মিথ্যাকে ধরাশায়ী করলেন। কুরআন সেই বিতর্ককে তুলে ধরেছে

الم تر إلى الذي حاج إبرهم في ربة أن الله الله الملك إذ قال إبرهم ربي الذي يحي ويميت قال أنا أخي وأميث قال إبرهم فإن الله يأتي بالشمس من المشرق فأت بها من المغرب فبهت الذي كفر والله لا يهدي القوم الظليين

‘তুমি কি সেই ব্যক্তির অবস্থা সম্পর্কে চিন্তা করোনি, যে ইবরাহিমের সাথে বিতর্ক করেছিল? বিতর্ক করেছিল এই কথা নিয়ে– ইবরাহিমের রব কে? এবং বিতর্ক এজন্য করেছিল আল্লাহ তাকে রাষ্ট্রক্ষমতা দান করেছিলেন। যখন ইবরাহিম বলল—“যিনি জীবন ও মৃত্যু দেন, তিনিই আমার রব।” জবাবে সে বলল—“জীবন ও মৃত্যু তো আমার হাতেও।” ইবরাহিম বলল—“তাই যদি সত্য হয়ে থাকে, তাহলে আল্লাহ পূর্ব দিক থেকে সূর্য ওঠান, তুমি তাকে পশ্চিম দিক থেকে উঠাও দেখি।” এ কথা শুনে সেই সত্য অস্বীকারকারী হতবুদ্ধি হয়ে গেল; কিন্তু আল্লাহ জালিমদের সঠিক পথ দেখান না।' (সূরা বাকারা : ২৫৮)

এভাবেই ইবরাহিম (আ.) নিজের তারুণ্যকে সাজিয়েছিলেন প্রকৃত রবের নিকট আত্মসমর্পণ, মিথ্যায় নিমজ্জিত মানুষকে সত্যের প্রতি আহ্বান এবং উত্তম যুক্তি দিয়ে মানুষের মস্তিষ্কে গেড়ে বসা মিথ্যাকে অপসারণের মধ্য দিয়ে।

ইসমাইল (আ.)-এর তারুণ্য : ইবরাহিম (আ.)-এর বড়ো পুত্র ইসমাইল (আ.) শৈশবেই আল্লাহর রাহে কুরবানির এমন নজির স্থাপন করেছিলেন, যা পৃথিবীর মানুষ পরম শ্রদ্ধাভরে স্মরণ করবে শেষ দিন পর্যন্ত। তিনি আল্লাহকে খুশি করার জন্য নির্দ্বিধায় এবং সম্পূর্ণ সন্তুষ্টচিত্তে নিজেকে তরবারির নিচে সঁপে দিয়েছিলেন। আল্লাহ তায়ালা সেই নজির কুরআনে বর্ণনা করে বলেছেন*

فلما بلغ معه الشعي قال يبنى إنى أرى في المنام أني أذبحك فانظر ماذا ترى قال يابت افعل ما تؤمر ستجدني إن شاء الله من الشبرين- فلما أسلما وتله للجبين ونادينه أن يابرهيم - قد صدقت الرعيا إنا كذلك نجزى المحسنين

সে পুত্র যখন তাঁর সাথে কাজকর্ম করার বয়সে পৌঁছল, তখন (একদিন) ইবরাহিম তাঁকে বলল-“হে পুত্র! আমি স্বপ্নে দেখি তোমাকে জবেহ করছি। এখন বলো তুমি কী মনে করো?” সে বলল-“ হে আব্বাজান! আপনাকে যা হুকুম দেওয়া হচ্ছে, তা করে ফেলুন। আপনি আমাকে সবরকারীই পাবেন, ইনশাআল্লাহ!" শেষ পর্যন্ত যখন তাঁরা দুজন আনুগত্যের শির নত করে দিলো এবং ইবরাহিম উপুড় করে শুইয়ে দিলো পুত্রকে, আমি আওয়াজ দিলাম—“হে ইবরাহিম! তুমি স্বপ্নকে সত্য করে দেখিয়েছ। আমি সৎকর্মকারীদের এভাবেই পুরস্কৃত করে থাকি। (সূরা সফফাত : ১০২-১০৫)

তরুণ বয়সে উপনীত হয়ে ইসমাইল (আ.) পৃথিবীর প্রথম ঘর পবিত্র কাবা শরিফ পুনর্নির্মাণে বাবাকে সাহায্য করেছেন। আল্লাহ তায়ালা তাঁর ব্যাপারে বলেন

وإذ يرفع إبراهيم القواعد من البيت وإسماعيل ربنا تقبل منا إنك أنت السميع العليم - ربنا واجعلنا مسلمين لك ومن ريتنا أمة مسلمة للق" وأرنا مناسكنا وثب علينا إنك أنت

'আর স্মরণ করো, ইবরাহিম ও ইসমাইল যখন এই গৃহের ভিত্তিপ্রাচীর নির্মাণ করছিল, তাঁরা দুআ করে বলছিল- হে আমাদের রব! আমাদের এই খেদমত কবুল করে নাও। তুমি সবকিছু শ্রবণকারী ও সবকিছু জ্ঞাত। হে আমাদের রব! আমাদের দুজনকে তোমার প্রতি মুসলিম (নির্দেশের অনুগত) বানিয়ে দাও। আমাদের বংশ থেকে এমন একটি জাতির সৃষ্টি করো, যারা হবে তোমার অনুগত। তোমার ইবাদতের পদ্ধতি আমাদের বলে দাও এবং কবুল করো আমাদের তওবা। তুমি বড়োই ক্ষমাশীল ও অনুগ্রহকারী।” (সূরা বাকারা : ১২৭-১২৮)

ইসমাইল (আ.)-এর জীবন থেকে শিক্ষা নিয়ে আমাদের তরুণদেরও উচিত, আল্লাহর খুশির জন্য নিজের সমস্ত খেয়ালখুশি ও প্রবৃত্তিকে রবের নিকট সমর্পণ করা এবং নিজের যাবতীয় মেধা, যোগ্যতা ও সামর্থ্যকে দ্বীনের পথে নিযুক্ত করা। ইসমাইল (আ.) তাঁর বাবার কাজে সাহায্য করেছিলেন, রবের নিকট পিতার সম্মানকে বৃদ্ধি করেছিলেন নিজেকে কুরবানির জন্য সঁপে দিয়ে। তরুণদেরও উচিত পিতার বৈধ কাজে সহায়তার মধ্য দিয়ে পিতার সম্মান বজায় রাখা। একই সঙ্গে এমন সব কাজকর্ম থেকে বিরত থাকা, পিতার মর্যাদায় যা সামান্যতম আঁচড় ফেলে।

তরুণ বয়সে ইউসুফ (আ.): 

নবি ইউসুফ (আ.) শৈশব থেকেই তীক্ষ্ণ বুদ্ধিসম্পন্ন ও বিনয়ী ছিলেন। তাঁর নিষ্কলুষ চরিত্র কিয়ামত পর্যন্ত উজ্জ্বল আলোকবর্তিকা হয়ে থাকবে অনাগত তরুণদের জন্য। শৈশবে তিনি এক আশ্চর্যজনক স্বপ্ন দেখেন। পিতা ইয়াকুব (আ.) সেই স্বপ্নের গূঢ় রহস্য। বুঝতে পেরে ছোট্ট ইউসুফকে বলেছিলেন—এই স্বপ্নের কথা তোমার। ভাইদেরকে তুমি বোলো না। কুরআন সেই ঘটনা এভাবে তুলে ধরেছে

إذ قال يوسف لابیہ یا آبت إني رأيت أحد عشر كوكبا والشمس والقمر رأيتهم لي ساجدين- قال يا بني لا تقصص رؤياك على إخوتك فيكيدوا لك كيدا" إن الشيطان لإنسان عدو مبين وكذلك يجتبيك ربك ويعلمك من تأويل الأحاديث ويتم نعمته عليك وعلى آل يعقوب كما أنتها على أبويك من قبل إبراهيم وإسحاق إن ربك عليم حكيم

‘এটা সেই সময়ের কথা, যখন ইউসুফ তাঁর পিতাকে বলেছিল “আব্বাজান! আমি স্বপ্ন দেখেছি এগারোটি তারকা, সূর্য ও চাঁদ আমাকে সিজদা করছে।” জবাবে তাঁর পিতা বলল-"বেটা! এ স্বপ্নের কথা তোমার অন্য ভাইদের শোনাবে না; শোনালে তারা তোমার ক্ষতি করার জন্য পেছনে লাগবে। মূলত শয়তান মানুষের প্রকাশ্য শত্রু। (স্বপ্নে যেমন দেখেছ) এভাবে তোমার রব তোমাকে (তাঁর কাজের জন্য) মনোনীত করবেন এবং কথার মর্মমূলে পৌঁছানো শেখাবেন (স্বপ্নের ব্যাখ্যা শেখাবেন)।" আর তোমার প্রতি এবং ইয়াকুবের পরিবার-পরিজনের প্রতি তিনি অনুগ্রহ পূর্ণ করবেন, যেভাবে তোমার পিতৃপুরুষ ইবরাহিম ও ইসহাকের প্রতি পূর্বে তিনি তাঁর অনুগ্রহ পূর্ণ করেছিলেন। তোমার প্রতিপালক সর্বজ্ঞ প্রজ্ঞাময়।' (সূরা ইউসুফ : ৪-৬)

এই ঘটনা আমাদের দুটি বিষয়ের শিক্ষা দেয়-

এক. ইউসুফ (আ.)-এর মতো আমাদের শিশু-কিশোর ও তরুণদেরও উচিত, অস্বাভাবিক কিছু ঘটলে তৎক্ষণাৎ তা বাবা-মাকে জানানো, যাতে বাবা-মা পরিস্থিতির আলোকে ব্যবস্থা গ্রহণ করতে পারেন।

দুই. ইয়াকুব (আ.) একজন পিতা হিসেবে শিশু ইউসুফের স্বপ্নকেও গুরুত্ব দিয়েছেন। তাঁর স্বপ্নের কথা মনোযোগ দিয়ে শুনেছেন এবং স্বপ্নের যথাযথ ব্যাখ্যা করে সন্তানকে উত্তম পরামর্শ দিয়েছেন; সতর্ক করেছেন পারিপার্শ্বিক বিপদ সম্পর্কে।

আমাদের অভিভাবকদেরও উচিত সন্তানের কথাগুলো মনোযোগ দিয়ে শোনা। অস্বাভাবিক কোনো ঘটনা তার সাথে ঘটছে কি না, কারও দ্বারা কোনো ধরনের অ্যাবিউজের শিকার হচ্ছে কি না কিংবা সে কোনো ভয় বা হুমকি দ্বারা তাড়িত হচ্ছে কি না ইত্যাদি বিষয় নিয়ে তাদের সাথে খোলামেলা আলাপ হওয়া জরুরি। তাদের সাথে এমন বন্ধুত্বপূর্ণ সম্পর্ক গড়ে তোলা উচিত, যাতে যাবতীয় ভয়-আশঙ্কা-আনন্দ: সব কথাই তারা পিতা-মাতা ও জ্যেষ্ঠ ব্যক্তিদের নিকট নির্ভয়ে ও স্বতঃস্ফূর্তভাবে ব্যক্ত করতে পারে।

কৈশোর বয়সে ইউসুফ (আ.) বৈমাত্রেয় ভাইদের হিংসা ও ষড়যন্ত্রের শিকার হয়ে মিশরে দাস হিসেবে বিক্রি হন এবং মিশরের প্রভাবশালী রাজকর্তা আজিজে মিশর তাঁকে ক্রয় করে নিজের সুন্দরী স্ত্রী জুলাইখাকে উপহার দেন। রুক্ষ মরুভূমিতে বেড়ে ওঠা ইউসুফ মিশরের রাজন্যবর্গের অভিজাত পরিবেশের সাথে দ্রুতই মানিয়ে নেন। মিশরের উন্নত সভ্যতার সংস্পর্শে এসে তিনি নতুন নতুন জ্ঞান-বিজ্ঞানের সাক্ষাৎ পান, ধীরে ধীরে আত্মস্থ করতে থাকেন সবকিছু। তিনি মিশরীয় বর্ণলিপি হায়ারোগ্লিফিক্স পড়তে ও লিখতে শেখেন। ফলে অল্প কিছুদিনের মধ্যেই নিযুক্ত হন আজিজে মিশরের ব্যক্তিগত গ্রন্থাগারের তত্ত্বাবধায়ক ও সচিব হিসেবে।

একজন স্মার্ট কিশোর বা তরুণের বৈশিষ্ট্য তো এটাই। নিজের সাথে ঘটে যাওয়া যেকোনো দুর্ঘটনাকে তড়িদ্‌গতিতে মেনে নিয়ে নতুন করে জীবন শুরু করা এবং পরিবর্তিত পরিস্থিতির সাথে দ্রুত খাপ খাইয়ে নেওয়াই স্মার্টনেসের পরিচায়ক। তরুণদের উচিত—যখনই কোনো ভালো পরিবেশ ও উন্নত সভ্যতার সাক্ষাৎ পাবে, কালবিলম্ব না করে সেখানকার ইতিবাচক দিকগুলো নিজের মধ্যে আয়ত্ত করে ফেলা এবং নিজের মেধা ও যোগ্যতার সর্বোত্তম ব্যবহার নিশ্চিত করা। একই সঙ্গে নেতিবাচক দিকগুলোকে এড়িয়ে চলা। এভাবে ধৈর্য ও তাওয়াক্কুলের সাথে নিজেকে যোগ্য হিসেবে প্রমাণ করতে পারলে আল্লাহ তার জন্য উত্তম বিকল্পের ব্যবস্থা করে দেবেন, যেমনটি দিয়েছিলেন নবি ইউসুফ (আ.)-কে। খেয়াল করে দেখুন—বাবা-মাকে হারিয়ে এবং দাস হিসেবে বিক্রি হয়ে নতুন পরিবেশে এসেও তিনি হতাশার সাগরে নিমজ্জিত হননি; বরং নতুন পরিস্থিতির সাথে মানিয়ে নেওয়ার জন্য শুরু করেছেন নবযাত্রা। সফলও হয়েছেন অল্প কিছুদিনের ব্যবধানে।

তরুণ বয়সে উপনীত হয়ে ইউসুফ (আ.) এক উজ্জ্বল দৃষ্টান্ত স্থাপন করেন। আজিজে মিশরের পত্নী, পরমা সুন্দরী অভিজাত রমণী জুলাইখা নিজের সাত স্তরবিশিষ্ট খাসকামরায় ডেকে নিয়ে তরুণ ইউসুফের নিকট পাণি প্রার্থনা করেন। উঠতি বয়সের টগবগে তরুণ ইউসুফ (আ.) জুলাইখার এই প্রেমাসক্ত আহ্বানকে প্রত্যাখ্যান করেন এবং আল্লাহর ওপর ভরসা করে দরজার দিকে দৌড় শুরু করেন। যিনার মতো নিষিদ্ধ অপকর্ম থেকে বাঁচতে

ইউসুফ (আ.)-এর এই প্রচেষ্টা ও তাওয়াক্কুলে সন্তুষ্ট হয়ে আল্লাহ তাঁর কুদরতি শক্তিতে দরজার প্রত্যেকটি তালা খুলে দেন। তারপরও ষড়যন্ত্র ও মিথ্যা অপবাদ দিয়ে কারাগারে পাঠানো হয় ইউসুফ (আ.)-কে। কুরআনের বর্ণনায়

وراودته التي هو في بيتها عن نفسه وغلقت الابواب وقالت هيت لك، قال معاذ الله إنه ربي أحسن مثواي إنه لا يفلح القلمون- ولقد همت به وهم بها لولا آن را برهان ربه كذلك ينصرف عنه الشوء والفحشاء إنه من عبادنا المخلصين واستبقا الباب وقدت قميصه من دبر والفيا سيدها لذا الباب قالت ما جزاء من أراد بأهلك سوءا إلا أن يسجن أو عذاب أليم

‘যে নারীর ঘরে সে ছিল (বড়ো হচ্ছিল), সে নারী তাঁকে নিজের দিকে আকর্ষণ করতে থাকল এবং একদিন সে দরজা বন্ধ করে দিয়ে বলল—“চলে এসো।" ইউসুফ বলল- “আমি আল্লাহর আশ্রয় নিচ্ছি, আমার রব তো আমাকে ভালোই মর্যাদা দিয়েছেন ( আর আমি এ কাজ করব!)। এ ধরনের জালিমরা কখনো কল্যাণ লাভ করতে পারে না।" মহিলাটি তাঁর আসক্ত ছিল এবং ইউসুফও তার প্রতি আসক্ত হতো, যদি না তাঁর রবের জ্বলন্ত প্রমাণ প্রত্যক্ষ করত। এমনটিই হলো, যাতে আমি তাঁর থেকে অসংবৃত্তি ও অশ্লীলতা দূর করে দিতে পারি। তাঁকে মন্দ কর্ম ও অশ্লীলতা হতে বিরত রাখবার জন্য এইভাবে নিদর্শন দেখিয়েছিলাম। মূলত সে ছিল আমার নির্বাচিত বান্দাদের একজন। শেষ পর্যন্ত ইউসুফ ও সে আগপিছে দরজার দিকে দৌড়ে গেল এবং সে পেছন থেকে ইউসুফের জামা (টেনে ধরে) ছিঁড়ে ফেলল। উভয়েই দরজার অপর পাশে তার স্বামীকে উপস্থিত পেল। তাঁকে দেখতেই মহিলাটি বলতে লাগল—“তোমার পরিবারের প্রতি যে অসৎ কামনা পোষণ করে, তার কী শাস্তি হতে পারে? তাকে কারাগারে প্রেরণ করা অথবা কঠোর শাস্তি দেওয়া ছাড়া আর কী শাস্তি দেওয়া যেতে পারে?”' (সূরা ইউসুফ :২৩-২৫)

চারিত্রিক পবিত্রতার প্রশ্নে ইউসুফ (আ.)-এর এমন আপসহীনতা তরুণ যুবকদের জন্য অনুসরণীয় আদর্শ। তিনি ইচ্ছা করলে তারুণ্যের উত্তাল আকাঙ্ক্ষার যাচ্ছেতাই ব্যবহার করতে পারতেন, একটি কাক-পক্ষীও টের পেত না সেটা; কিন্তু তিনি আল্লাহর পবিত্র ভালোবাসায় সিক্ত হয়ে নির্জন কক্ষেও পরমা রূপসি নারীর অপবিত্র নিবেদনকে আস্তাকুঁড়ে ছুড়ে মেরেছেন। অথচ আমরা কতই-না দিগ্‌ভ্রান্ত! ভদ্রতার মুখোশের আড়ালে সর্বদা সুযোগসন্ধানী। বাইরের আবরণ ভদ্রতার মোড়কে আচ্ছাদিত হলেও ভেতরের চেহারাটা অতিশয় কদাকার। অনেকেরই নির্জনতা কাটে পর্নোগ্রাফিতে কিংবা অবৈধ প্রেম চর্চায়। অধিকাংশের চ্যাটিং ইনবক্স নিষিদ্ধ আলাপনে ঠাসা। পরকীয়া, নিষিদ্ধ সম্পর্ক ও ব্ল্যাক মেইলিংয়ের মাধ্যমে ব্যভিচার যেন আজ অতি সাধারণ বিষয়। সমাজের জ্যেষ্ঠদের এমন কর্মে তরুণ সমাজও মারাত্মকভাবে সংক্রমিত । অবস্থার অবনতি এমন পর্যায়ে ঠেকেছে যে, চারিত্রিক নিষ্কলুষতা যেন অনেকের নিকট আজ রূপকথার কোনো গল্প। যিনার এমন ধ্বংসাত্মক মহামারি থেকে রক্ষার জন্য ইউসুফ (আ.)-এর চারিত্রিক থেকে তরুণ সমাজ ও বড়োদের শিক্ষা নিতে হবে। রাসূল বলেন দৃঢ়তা

‘আল্লাহ তায়ালা সাত ব্যক্তিকে সেই দিন তাঁর (আরশের) ছায়া দান করবেন, যেদিন তাঁর ছায়া ব্যতীত আর কোনো ছায়া থাকবে না। সেই সাত ব্যক্তি হলো-

১. ন্যায়পরায়ণ শাসক।
২. সেই যুবক, যার যৌবনকাল আল্লাহ তায়ালার ইবাদতে অতিবাহিত হয়।
৩. সেই ব্যক্তি, যার অন্তর মসজিদসমূহের সাথে লটকে থাকে। 
৪. সেই দুই ব্যক্তি, যারা আল্লাহর সন্তুষ্টিলাভের উদ্দেশ্যে বন্ধুত্ব ও ভালোবাসা স্থাপন করে; যারা এই ভালোবাসার ওপর মিলিত হয় এবং এই ভালোবাসার ওপরই চিরবিচ্ছিন্ন (তাদের মৃত্যু হয়।
৫. সেই ব্যক্তি, যাকে কোনো সম্ভ্রান্ত, সুন্দরী রমণী (যিনার দিকে) আহ্বান করে, কিন্তু সে বলে—“আমি আল্লাহকে ভয় করি।"
৬. সেই ব্যক্তি, যে গোপনে দান করে; এমনকী তার ডান হাত যা প্রদান করে, তা বাম হাত পর্যন্তও জানতে পারে না। 
৭. আর সেই ব্যক্তি, যে নির্জনে আল্লাহকে স্মরণ করে; ফলে তার উভয় চোখে পানি বয়ে যায়।' (বুখারি : ৬৬০)

কারাগারে এসেও দমে যাননি ইউসুফ (আ.)। তিনি দেখেন, কারাগারের ভেতরের পরিবেশ ও ব্যবস্থাপনা অত্যন্ত নাজুক। চারদিক অপরিষ্কার-নোংরা, যেন রীতিমতো ময়লার ভাগাড়। কারাবন্দিরাও জীবনের সমস্ত আশা হারিয়ে হয়ে উঠেছে মারাত্মক হিংস্র। মনুষ্য আচরণ তাদের নেই বললেই চলে। তরুণ ইউসুফ কারাগারের পরিবেশে আমূল পরিবর্তন নিয়ে আসেন। নিয়মিত তালিম ও দাওয়াতের মাধ্যমে নতুন করে আশার আলো সঞ্চার করেন বন্দিদের মনে। স্রষ্টার পরিচয় তুলে ধরে তাদের হৃদয়-জমিনে বপন করেন ঈমানের বীজ। ফলে আস্তে আস্তে তাদের আচরণে পরিবর্তন আসে, পরিবর্তন আসে চিন্তায়। ময়লার ভাগাড় সরিয়ে কারাগারকে তারা সাজিয়ে তোলে পবিত্র ও বাসযোগ্যরূপে। এভাবে সকল কয়েদির নিকট উত্তম আদর্শ ও অভিভাবক হিসেবে আবির্ভূত হন তিনি। কারাকর্তৃপক্ষও তরুণ ইউসুফের এসব উদ্যোগে যারপরনাই আনন্দিত হয়।

কারামুক্তির পর তিনি মিশরের রাজার কোষাধ্যক্ষ এবং খাদ্যশস্য সংরক্ষণের দায়িত্বে নিযুক্ত হন। তখনও যথারীতি তিনি তাঁর তারুণ্য, যৌবন, শক্তি ও সামর্থ্যের সবটুকু উজাড় করে দিয়ে দেশের সেবা করেন। শস্য সংরক্ষণ ও বণ্টনের জন্য প্রণয়ন করেন ১৪ বছর মেয়াদি জাতীয় পরিকল্পনা। তখন আশপাশের সবগুলো দেশে চরম দুর্ভিক্ষ দেখা দিলেও ইউসুফ (আ.)-এর এই দূরদর্শিতামূলক সিদ্ধান্তের কারণে মিশরে কোনো খাদ্যাভাব দেখা দেয়নি। তাঁর যথাযথ পরিকল্পনা এবং সেটার বাস্তবায়ন দুর্ভিক্ষ চলাকালেও মিশরকে রেখেছিল খাদ্যে স্বয়ংসম্পূর্ণ ও সংকটমুক্ত।

এখানেও ইউসুফ (আ.) সর্বযুগের তরুণদের জন্য অনুসরণীয়। তাঁর কর্মনীতি থেকে শিক্ষা নিয়ে তরুণদের যেকোনো পরিস্থিতিতে টিকে থাকার শক্তি অর্জন করতে হবে। গোবরেও ফোটাতে হবে পদ্মফুল। সাহস না হারিয়ে অতি জঘন্য পরিবেশকেও উত্তম আচরণ, সঠিক জ্ঞান ও জুতসই পরিকল্পনায় করে তুলতে হবে সুন্দর ও উপযোগী। হতাশার নয়, আশার বাণী শুনিয়ে মানুষকে ইতিবাচক কাজের দিকে উজ্জীবিত করতে হবে। তাদের কাছে ঘেঁষে আহ্বান করতে হবে সত্যের দিকে।

জীবনের উত্থান-পতনে কীভাবে ধৈর্যধারণ করতে হয়, সবকিছু হারিয়েও নতুন করে জীবন সাজাতে হয় তার চমৎকার উপমা ইউসুফ (আ.)-এর তারুণ্য। বিপদে তিনি শুধু ধৈর্যই ধারণ করেননি; বরং বিপদকে শিক্ষার উপকরণে রূপান্তর করে নিজেকে গড়ে তুলেছেন আরও দৃঢ় ও আত্মবিশ্বাসী করে-'He transformed all challenges into opportutnities. এভাবেই তিনি শত বিপর্যয়কে জয় করে আদর্শ সমাজ ও রাষ্ট্র গঠনের ত্রাণকর্তা হিসেবে নিজেকে আবিষ্কার করেছেন।

দাউদ (আ.)-এর তারুণ্য:

তরুণ বয়সেই দাউদ (আ.) তাঁর জাতির ত্রাণকর্তারূপে আবির্ভূত হয়েছিলেন। তীক্ষ্ণ বুদ্ধি ও অসাধারণ সমর কৌশলের মাধ্যমে অনিবার্য বিপদ থেকে রক্ষা করেছিলেন পুরো জাতিকে। সেবার বনি ইসরাইলের বাদশাহ তালুত তাঁর সৈন্যদের নিয়ে বের হয়েছিলেন কাফির শক্তি জালুতের বিরুদ্ধে। কিন্তু জর্দান নদী পার হওয়ার সময় অধিকাংশ সৈন্য তাঁর আদেশ অমান্য করে নদীর পানি পান করে ফেলে। ফলে সামনে এগোতে অক্ষম হয়ে পড়ে তারা। কিছুদূর যাওয়ার পর বাকি সৈন্যদেরও অধিকাংশ যুদ্ধে অংশ নিতে অস্বীকৃতি জানায়। তবে তখনও তালুতের পক্ষে যুদ্ধে অবিচল ছিল আল্লাহভীরু কিছু সৈন্য। আল্লাহ তায়ালা সেই ঘটনা প্রসঙ্গে বলেন—

فلما فصل طالوت بالجنود قال إن الله مبتليكم بنهر فمن قرب منه فليس مني، ومن لم يطعنة فإنه من إلا من المترن غرفة بيده، فشربوا منه إلا قليلا منهم فلما جاوزة هو والذين أمنوا معه قالوا لا طاقة لنا اليوم بجالوت وجنوده قال الذين يظنون أنهم ملقوا الله كم من فئة قليلة غلب
فئة كثيرة بإذن الله والله مع ال

'তারপর তালুত যখন সেনাবাহিনী নিয়ে এগিয়ে চলল, সে বলল—“আল্লাহর পক্ষ থেকে একটি নদীতে তোমাদের পরীক্ষা হবে। যে তার পানি পান করবে, সে আমার সহযোগী নয়। একমাত্র সে-ই আমার সহযোগী, যে তার পানি থেকে নিজের পিপাসা নিবারণ করবে না। তবে এক আধ আঁজলা কেউ পান করতে চাইলে করতে পারে।” কিন্তু স্বল্পসংখ্যক লোক ছাড়া বাকি সবাই সেই নদীর পানি আকণ্ঠ পান করল। অতঃপর তালুত ও তাঁর ঈমানদার সাথিরা যখন নদী পেরিয়ে সামনে এগিয়ে গেল, তখন তাঁরা তালুতকে বলে দিলো, আজ জালুত ও তার সেনাদলের মোকাবিলা করার ক্ষমতা আমাদের নেই। কিন্তু যারা এ কথা মনে করছিল তাদের একদিন আল্লাহর সাথে মোলাকাত হবে, তারা বলল-“অনেকবারই দেখা গেছে, স্বল্পসংখ্যক লোকের একটি দল আল্লাহর হুকুমে একটি বিরাট দলের ওপর বিজয় লাভ করেছে। আর আল্লাহ সবরকারীদের সাথে আছেন।' (সূরা বাকারা : ২৪৯)

জালুত ছিল বিশাল দেহের অধিকারী। যুদ্ধের ময়দানে সে একাই ছিল কয়েকশো সৈন্যের সমান। পক্ষান্তরে তালুতের বাহিনী এমনিতেই কম, তার ওপর অধিকাংশ সৈন্য পেছনে সরে গেছে। তালুতের নেতৃত্বে বনি ইসরাইল তখন খাদের কিনারে দাঁড়িয়ে। জাতির এমন দুর্দিনে ত্রাণকর্তারূপে সামনে এলেন ১৭ বছর বয়সি এক তরুণ। প্রথমবারের মতো লৌহবর্ম প্রস্তুত করে চমকে দিলেন শত্রু-মিত্র সবাইকে। তিনি আর কেউ নন, আল্লাহর পয়গম্বর দাউদ (আ.)। মহান আল্লাহ এ প্রসঙ্গে বলেন

وعلمنه صنعة لبوس لكم يتحصنكم من بأسكم فهل أنتم شکرون۔

'আমি দাউদকে তোমাদের জন্য বর্ম নির্মাণের কৌশল শিক্ষা দিয়েছি, যাতে তোমরা প্রতিপক্ষের অস্ত্রের আঘাত থেকে নিজেদের রক্ষা করতে পারো। তোমরা কি এজন্য শোকরগোজার হবে না?' (সূরা আম্বিয়া : ৮০)

যুদ্ধের ময়দানে উভয় সেনাদল মুখোমুখি হলো। জালুতের বাহিনী প্রস্তাব করল, প্রথম লড়াই হবে উভয় শিবিরের শ্রেষ্ঠ দুই বীরের মধ্যে। এই লড়াইয়ে যে জিতবে, যুদ্ধে তার পক্ষই বিজয়ী বলে গণ্য হবে। শত্রুদল থেকে জালুত নিজেই এগিয়ে এলো। কিন্তু বিশালদেহী জালুতকে মোকাবিলা করবে কে? ভয়ে চুপসে গেল সবাই। আর ঠিক তখনই এগিয়ে এলো চৌকশ তরুণ দাউদ (আ.)। তিনি গোপনে হাতের মুঠোয় কয়েকটি নুড়িপাথর নিয়ে এলেন, খুঁজতে লাগলেন জালুতের দুর্বল জায়গা। যুদ্ধ শুরু হওয়ামাত্রই দাউদ (আ.) আচমকা জালুতের চোখ বরাবর সেই পাথরগুলো ছুড়ে মারলেন। লক্ষ্যভেদ করল পাথর। কিছু বুঝে উঠার আগেই হাতির ওপর থেকে মাটিতে লুটিয়ে পড়ল জালুত। এই সুযোগে দাউদ (আ.) এক কোপে তার শিরশ্ছেদ করে ফেললেন। ঘটনার আকস্মিকতায় হতবাক ও হয়ে পড়ল জালুতের সেনাদল। তরুণ দাউদ (আ.)-এর বিচক্ষণতা ও সাহসিকতায় বিজয় লাভ করল তালুতের সেনাবাহিনী। এরপর আল্লাহ তায়ালা দাউদ (আ.)-কে রাষ্ট্রক্ষমতা দান করলেন। আল্লাহ তায়ালা এই ঘটনার দিকে উদ্দেশ্য করে বলেন-

فهزموهم بإذن الله وقتل داؤد جالوت والله الله الملك والحكمة وعلمة منا يشاء

‘অবশেষে আল্লাহর হুকুমে তাঁরা কাফিরদের পরাজিত করল। আর দাউদ জালুতকে হত্যা করল এবং আল্লাহ তাঁকে রাজ্য ও প্রজ্ঞা দান করলেন। আর এর সাথে যা যা তিনি চাইলেন, তাঁকে তা শিখিয়ে দিলেন।' (সূরা বাকারা : ২৫১)

এভাবেই ঈমানের বলে বলীয়ান হয়ে তারুণ্যের চমকে দাউদ (আ.) শক্তিশালী আমালিকা জাতিকে পরাজিত করেছিলেন, জালুত বাদশাহকে হত্যা করে স্বাধীনতা এনে দিয়েছিলেন বনি ইসরাইল শিবিরে।

সোলায়মান (আ.)-এর তারুণ্য:

সোলায়মান (আ.) ছিলেন দাউদ (আ.) এর পুত্র। তরুণ বয়স থেকেই তিনি ছিলেন প্রখর প্রতিভার অধিকারী এবং মানুষের অধিকার ও ন্যায়বিচারের প্রতি যত্নবান। তাঁর পিতা দাউদ (আ.)ও ছিলেন ন্যায়পরায়ণ শাসক; ইনসাফ কায়েমে সদা তৎপর। তবুও কয়েকটি বিচারের ক্ষেত্রে তরুণ সোলায়মান (আ.) পিতার দেওয়া রায় পুনর্বিবেচনার জন্য আপিল করেছিলেন এবং চমৎকার একটি বিকল্প রায় প্রস্তাব করে নিশ্চিত করেছিলেন অধিকতর ইনসাফ। বাদী-বিবাদী উভয়পক্ষই সন্তুষ্ট হয়েছিল এতে।

একবার দুজন লোক বিচারের জন্য দাউদ (আ.)-এর দরবারে উপস্থিত হলো। তন্মধ্যে একজন ছাগলপালের আর অপরজন ছিল ফসলি জমির মালিক। জমির মালিক ছাগলপালের মালিকের বিরুদ্ধে অভিযোগ আনল গতরাতে তার ছাগলের পাল আমার শস্যখেতে প্রবেশ করে সমস্ত ফসল লন্ডভন্ড করে দিয়েছে; একটুও বাকি রাখেনি। বিবাদীও অভিযোগ স্বীকার করে নিল। ফলে দাউদ (আ.) রায় দিলেন-ছাগলপালের মালিক তার সমস্ত ছাগল শস্যখেতের মালিককে জরিমানাস্বরূপ প্রদান করবে। কেননা, ছাগলপালের সম্ভাব্য মূল্য ক্ষতিগ্রস্ত ফসলের মূল্যের প্রায় সমান ছিল। রায়। মেনে নিয়ে বাদী ও বিবাদী উভয়পক্ষই বাড়ির পথ ধরল। আদালতের বাইরে আসতেই তাদের সাক্ষাৎ হলো তরুণ সোলায়মান (আ.)-এর সাথে। সোলায়মান (আ.) জানতে চাইলে তারা মোকাদ্দমার রায় বর্ণনা করল। সোলায়মান (আ.) বললেন-'আমি হলে অন্যরকম রায় দিতাম, উভয়পক্ষই। লাভবান হতো তাতে। তারপর তিনি পিতা দাউদ (আ.)-এর নিকট উপস্থিত হয়ে রায় পুনর্বিবেচনার আপিল করলেন। দাউদ (আ.) বললেন— ‘বলো দেখি কী সেই রায়, যেটাতে উভয়পক্ষই লাভবান হবে??

সোলায়মান (আ.) বললেন-'আপনি ছাগলের পালটি ফসলের মালিককে দিয়ে দিন। সে এগুলোর দুধ, পশম ইত্যাদি দ্বারা উপকার লাভ করতে থাকুক। আর ফসলের খেতটি ছাগলের মালিককে দিন। সে তাতে চাষাবাদ করে শস্য উৎপন্ন করুক। যখন শস্যক্ষেত্রটি ছাগল বিনষ্ট করার পূর্বের অবস্থার ন্যায় হবে, তখন শস্যক্ষেত্রটি তার মালিককে ফেরত দেবে। অনুরূপ ছাগলপালও তার মালিককে ফেরত দেওয়া হবে।' সোলায়মান (আ.)-এর এই রায় উভয়পক্ষেরই পছন্দ হলো। দাউদ (আ.)ও ছেলের বুদ্ধিমত্তায় ভীষণ খুশি হলেন। (তাফসিরে ইবনে কাসির)

এই ঘটনার দিকে ইঙ্গিত করে আল্লাহ তায়ালা কুরআনে বলেন-

 وداؤد وسليمن إذ يحكمن في الحرث إذ نفشت فيه غنم القوم وگنالحكمهم شهرين- ففهمنهاشليمن وكلا اتينا حكما وعلا

‘স্মরণ করো সে সময়ের কথা, যখন তাঁরা উভয়ই একটি শস্যক্ষেত্রের মোকাদ্দমার ফয়সালা করছিল, যেখানে রাতের বেলা ছড়িয়ে পড়েছিল অন্য লোকদের ছাগল এবং আমি নিজেই দেখছিলাম তাঁদের বিচার। আমি সোলায়মানকে এ বিষয়ের (সঠিক) বুঝ দিয়েছিলাম আর (তাঁদের) প্রত্যেককে আমি দিয়েছিলাম বিচারশক্তি ও জ্ঞান।' (সূরা আম্বিয়া : ৭৮-৭৯)

বিচার নিয়ে সোলায়মান (আ.)-এর আল্লাহ প্রদত্ত বুদ্ধিমত্তা ও বিরল প্রতিভার নমুনা আরেকটি হাদিসে বর্ণিত হয়েছে। আবু হুরায়রা (রা.) বর্ণনাকৃত সেই হাদিসে রাসূলুল্লাহ (সাঃ) বলেন

‘দুজন মহিলার সাথে তাদের দুটো ছেলে সন্তান ছিল। একটি বাঘ এসে তাদের একজনের ছেলেকে নিয়ে গেল। এরপর এক মহিলা অপর মহিলাকে বলল-"বাঘ তোমার ছেলেকে নিয়ে গেছে।” অন্যজন বলল—“বাঘ তোমার ছেলেকে নিয়ে গেছে। এরপর তারা দুজন বিচারের দাবি নিয়ে গেল দাউদ (আ.)-এর নিকট। দাউদ (আ.) জ্যেষ্ঠ মহিলাটির পক্ষে রায় দিলেন। তারপর তারা বেরিয়ে দাউদ (আ.)-এর ছেলে সোলায়মান (আ.)-এর নিকট গেল এবং দুজনেই সোলায়মান (আ.)-কে তাদের ঘটনা জানাল। সব শুনে সোলায়মান (আ.) বললেন-“আমার কাছে একটি ছুরি আনো। আমি শিশুটিকে কেটে দুজনের মধ্যে ভাগ করে দেবো।" এই কথা শুনে বয়সে ছোটো স্ত্রীলোকটি বলল “আপনি এমনটা করবেন না। আল্লাহ আপনার ওপর দয়া করুন। এই ছেলেটি তারই।" এরপর সোলায়মান (আ.) রায় দিলেন ছেলেটি ছোটো মহিলার।' (বুখারি : ৬৭৬৯)

সোলায়মান (আ.)-এর তীক্ষ্ণ বুদ্ধিমত্তায় প্রমাণ হয়েছিল দাবিকৃত ছেলেটি ছোটো মহিলারই। কারণ, হত্যার কথা শুনে তিনি বিচলিত হয়ে পড়েছিলেন। আর যাই হোক প্রকৃত মা কখনো সন্তানের হত্যা সহ্য করতে পারে না। এভাবেই মানুষের অধিকার ও ইনসাফ প্রতিষ্ঠায় নিজের তারুণ্য ও মেধাশক্তিকে ব্যয় করেছিলেন সোলায়মান (আ.)।

রাসূল -এর তারুণ্য-

রাসূল (সাঃ) -এর তারুণ্য ছিল সর্বযুগের তরুণদের জন্য সর্বোত্তম আদর্শ। শৈশব থেকেই তিনি ছিলেন উন্নত চরিত্র ও অনুপম ব্যক্তিত্বের অধিকারী, সত্যবাদিতা, আমানতদারিতা ও দায়িত্বশীলতার মূর্তপ্রতীক। রাসূল (সাঃ) -এর শৈশব, কৈশোর ও তারুণ্যের কিছু বৈশিষ্ট্য ও কর্মকাণ্ড নিচে তুলে ধরা হলো

নিজেকে গঠন:

রাসূল (সাঃ) এর শৈশব ও কৈশোর কেটেছে বিভিন্ন আঙ্গিকে নিজেকে নির্মাণের মধ্য দিয়ে। জন্মের কিছুদিন পর থেকেই বেড়ে উঠেছেন তায়েফের মরূদ্যানে, বনু সাদ গোত্রের দুধমাতা হালিমাতুস-সাদিয়ার গৃহে। সেখানে তিনি দুধভাইদের সঙ্গে খাবার ভাগাভাগি করে খেয়েছেন। এতে শিশু মুহাম্মাদ (সাঃ) এককেন্দ্রিকতার পরিবর্তে শিখেছেন সবার সঙ্গে মিলেমিশে থাকতে, স্বার্থপরতার বদলে নিয়েছেন পরোপকারের তালিম।

সাদ গোত্র থেকে তিনি সেখানকার বিশুদ্ধ আরবি ভাষা শিখেছেন, যা একজন দাঈ ও নেতার জন্য খুবই গুরুত্বপূর্ণ। কৈশোরে তিনি পাড়ার বন্ধুদের সাথে মাঠে ছাগল চরাতে যেতেন এবং নিজের কাজ নিজেই করতেন। এ ছাড়া মেষ চরানোর সুবাদে তিনি অনেকগুলো গুণ অর্জন করেছিলেন ছোটোবেলাতেই। যেমন

চরম ধৈর্য:

ছাগলের পাল নিয়ন্ত্রণ করা অত্যধিক ধৈর্যের বিষয়। একটা এদিকে ছোটে, তো আরেকটা অন্যদিকে। সেগুলোকে নিয়ন্ত্রণ করতে হয় পূর্ণ ধৈর্যের সাথে, পরিস্থিতি বুঝে পদক্ষেপ নিতে হয় দ্রুত সময়ের মধ্যে। তাই ছাগল চরানোর মধ্য দিয়ে রাসূল কিশোর বয়সেই ধৈর্যের গুণকে পোক্ত করেছিলেন।

গভীর মনোযোগ:

ছাগলের পাল মাঠে নিয়ে যাওয়া ও নিয়ে আসার পথে এবং চারণের সময় গভীর মনোযোগের সাথে সেগুলোর প্রতি খেয়াল করতে হয়। কারও বাগান বা শস্যক্ষেত্রে ঢুকে পড়ল কি না, কারও গাছ খেয়ে ফেলল কি না, অন্যের মালিকানাধীন চারণভূমিতে প্রবেশ করল কি না ইত্যাদি বিষয়ে সর্বদা সজাগ থাকতে হয় রাখালকে। তা ছাড়া মাঠে কোনো ছাগল দলচ্যুত হলো কি না, পালে হিংস্র প্রাণী প্রবেশ করল কি না কিংবা কোনো ছাগল অসুস্থ হয়ে পড়ল কি না- সেসব বিষয়েও রাখতে হয় প্রখর নজরদারি। ফলে ছাগলচারণের মাধ্যমে নবিজি কিশোর বয়সেই গভীর ও তীক্ষ্ণ দৃষ্টিক্ষমতা অর্জন করেছিলেন।

দুর্যোগ মোকাবিলার সক্ষমতা অর্জন:

মরুভূমিতে যেকোনো সময় মরুঝড় ওঠার সম্ভাবনা থাকে। সেই দুর্যোগের মুহূর্তে শুধু নিজেকে রক্ষা করলেই চলে না; বরং একজন রাখালের জন্য পালের সমস্ত পশুকে রক্ষা করা অন্যতম কর্তব্য হয়ে দাঁড়ায়। উদ্ভূত পরিস্থিতিতে সৃজনশীল বুদ্ধিমত্তার পরিচয় দিয়ে নিরাপদে ঘরে ফেরাতে হয় পশুগুলোকে। অবলা নির্বোধ পশুকে এমন দুর্যোগকালে নিয়ন্ত্রণ করা এবং নিরাপদে ফিরিয়ে আনা অত্যন্ত শ্রমসাধ্য এবং কৌশলী ব্যাপার। এই দুঃসাধ্য কাজটি নিয়মিত করার মাধ্যমে কৈশোরকালেই নবিজি দুর্যোগ মোকাবিলার সক্ষমতা অর্জন করেছিলেন।

কষ্টসহিষ্ণুতা:

ছাগলচারণের জন্য মরুভূমির বৈরী আবহাওয়ায় টিকে থাকতে হয়, অর্জন করতে হয় ঝড়-ঝাপটা সহ্য করার সক্ষমতা। বুকে হিম্মত নিয়ে লড়াই চালিয়ে যেতে হয় প্রখর রোদ ও মরুঝড়ের বিপরীতে। মরুভূমির বুকে ক্ষুধা-তৃষ্ণা নিবারণ করাও কষ্টসাধ্য ব্যাপার। এসবকে সাথে নিয়েই রাখালকে দীর্ঘ মরুপথ চলতে হয়, সর্বদা প্রস্তুত থাকতে হয় যেকোনো দুর্যোগকে মোকাবিলার জন্য। ছাগলচারণের মধ্য দিয়ে রাসূল (সাঃ) নিজেকে কষ্টসহিষ্ণু করে গড়ে তুলেছেন, যা তাঁকে পরবর্তী দিনগুলোতে নবুয়তের কঠিন দায়িত্ব পালনে এবং কাফিরদের জুলুম-নির্যাতন সহ্য করতে সাহায্য করেছে ব্যাপকভাবে।

নেতৃত্বের গুণ:

ছাগলচারণের সময় লাঠি পরিচালনা ও মমতার মধ্যে ভারসাম্য রক্ষা করতে হয়, যা নেতৃত্বের অন্যতম প্রধান গুণ। ছাগলচারণের সময় একজন রাখালকে একই সঙ্গে দুই পক্ষকে ম্যানেজ করতে হয়। একদিকে মালিকের স্বার্থ ও তার কাছে জবাবদিহিতার বিষয়টি মাথায় রাখতে হয়, আবার অন্যদিকে খেয়াল রাখতে হয়, অধস্তনের অধিকার ও নিরাপত্তা যাতে ক্ষুণ্ন না হয়। সমাজ ও রাষ্ট্রের নেতৃত্বের বিষয়টিও অনেকটা এ রকম। সেখানেও জনগণের অধিকার ও নিরাপত্তাবিধানের পাশাপাশি ঊর্ধ্বতন কর্তৃপক্ষের নিকট জবাবদিহিতাও নিশ্চিত করতে হয়। ইসলামে এই ঊর্ধ্বতন কর্তৃপক্ষ হলো আল্লাহ তায়ালা। রাখালকে বহিঃশত্রু নেকড়ের হামলার ব্যাপারেও সদা সতর্ক থাকতে হয়। প্রয়োজনে বুক চিতিয়ে লড়াই করতে হয় নেকড়ের সাথে। একজন নেতার ক্ষেত্রেও বিষয়টি অনুরূপ। তাকেও বহিঃশত্রু ও তাদের গতিবিধি সম্পর্কে সর্বক্ষণ সজাগ থাকতে হয়; নিতে হয় প্রয়োজনীয় নিরাপত্তাব্যবস্থা।

এভাবে রাসূল (সাঃ) ছাগলচারণের মধ্য দিয়েই কিশোর বয়স থেকেই নেতৃত্বের প্রাথমিক অনেক গুণ অর্জন করেছিলেন। মূলত একজন মানুষের সৃজনশীলতা নেতৃত্বগুণসহ বিভিন্ন পারিপার্শ্বিক জ্ঞান ও যোগ্যতা অর্জিত হয় তার শৈশব থেকে যাপিত জীবনের বিভিন্ন কাজকর্ম ও অভ্যাসের মধ্য দিয়ে। এই ধরনের গুণ একদিনে বা রাতারাতি অর্জনের বিষয় নয়। তাই রাসূল-এর শৈশব-কৈশোর থেকে শিক্ষা নিয়ে আমাদের কিশোরদেরও এমন কাজে যুক্ত করা উচিত, যা তাদের উপরিউক্ত গুণসমূহ বিকাশে সাহায্য করবে। ছাগলই চরাতে হবে, এমন কোনো বাধ্যবাধকতা নেই। আর সেটা আধুনিক সমাজে প্রায় অসম্ভবও বটে। সেক্ষেত্রে আমাদের বিকল্প কাজ খুঁজে নিতে হবে। কিশোরদের মানসিক ও শারীরিক অবস্থা বুঝে তাদের উপযোগী কিছু ছোটোখাটো কাজে ক্রমান্বয়ে যুক্ত করতে হবে। পড়াশোনার পাশাপাশি এসব কাজে অভ্যস্ত হলে সার্বিক দিক থেকে যোগ্য হয়ে উঠবে আমাদের ভবিষ্যৎ প্রজন্ম।

লজ্জা ও ব্যক্তিত্ববোধ তৈরি:

রাসূল (সাঃ) ছোটো থেকেই লজ্জাশীল ছিলেন। শালীনতা পরিপন্থি কোনো কাজে তিনি যুক্ত হতেন না। দু-একবার তিনি সমবয়সিদের দ্বারা প্রভাবিত হয়েছিলেন বটে, কিন্তু এটা তার স্বভাববিরুদ্ধ হওয়ায় আল্লাহ তায়ালা তাঁকে রক্ষা করেছেন।

কাবা ঘর পুনর্নির্মাণের সময় রাসূল ও তাঁর চাচা আব্বাস (রা.) একসাথে মিলে পাথর বহন করছিলেন। সবাই সমাজের প্রথা অনুযায়ী পরনের লুঙ্গি খুলে কাঁধে রেখে তার ওপর পাথর নিল। আব্বাস (রা.) নবিজিকে বললেন—'তোমার লুঙ্গিটি কাঁধের ওপর দিয়ে নাও এবং সেটার ওপর পাথর রাখো। এতে তোমার কষ্ট কম হবে।' নবিজিও এমনটা করতে উদ্ধৃত হলেন। সহসাই তিনি মাটিতে পড়ে গেলেন এবং তাঁর উভয় চোখ আকাশের দিকে তাকিয়ে থাকল। তখন তিনি বললেন—'আমার লুঙ্গি দাও' এবং তা বেঁধে নিলেন। এরপর নবিজি কাপড় পরিধান করেই পাথর বহন করলেন।

কিশোর বয়সে আরেকদিন রাসূল (সাঃ) সহপাঠীদের দ্বারা প্রভাবিত হয়ে মক্কার জাহেলি গানের আসরে গিয়েছিলেন। আসরে বসামাত্রই কানে সজোরে আঘাত অনুভব করেন তিনি। আর সঙ্গে সঙ্গেই জ্ঞান হারিয়ে লুটিয়ে পড়লেন মাটিতে। সকাল পর্যন্ত সেভাবেই ছিলেন। এভাবে স্বয়ং আল্লাহ তায়ালা অভিভাবক হয়ে স্বভাববিরুদ্ধ কাজ থেকে রক্ষা করেছেন তাঁকে।

আমাদের অভিভাবকদেরও উচিত শিশু-কিশোরদের মধ্যে এমন লজ্জা ও ব্যক্তিত্ববোধ জাগ্রত করা, যাতে তারা মন্দ বা শালীনতা পরিপন্থি কোনো কাজের নিকটবর্তী না হয়। কখনো মন্দ কাজের দিকে ধাবিত হলেও বিবেকের তাড়না এবং লজ্জাবোধ থেকেই ফিরে আসে সত্য সঠিক পথে।

বড়োদের সহবতে অভিজ্ঞতা অর্জন:

একটু বড়ো হয়ে রাসূল (সাঃ) তাঁর চাচা আবু তালিবকে বিভিন্ন কাজে সহায়তা করতেন। চাচার সাহচর্যে থেকে হাতেকলমে শিখে নিতেন ব্যবসায়ের নিয়মকানুন; এমনকী ব্যবসায়িক অভিজ্ঞতা অর্জনের জন্য চাচার সাথে সিরিয়া সফর করেছিলেন তিনি। তৎকালীন সময়ে ১৫শ কিলোমিটার পাড়ি দিয়ে সিরিয়ায় ভ্রমণ করা মোটেই সহজ ব্যাপার ছিল না। উদ্যমী মনোভাব ছাড়া মালবোঝাই উটসমেত এমন কষ্টসাধ্য ভ্রমণ করা ছিল প্রায় অসম্ভব।

জ্ঞান ও অভিজ্ঞতা অর্জনে আমাদের তরুণদেরও এমন উদ্যমী করে গড়ে তুলতে হবে। বড়োদের কাজে টুকটাক সহযোগিতা ও অভিজ্ঞদের সাহচর্যে থেকে যেকোনো দক্ষতা অর্জন করা রাসূলুল্লাহ (সাঃ) এর সিরাত সমর্থিত পদ্ধতি। এই পদ্ধতির আলোকে আমাদের তরুণদের পরিচালিত করা উচিত।

উত্তম বন্ধু নির্বাচন: 

মানুষ তার বন্ধুর দ্বারা ব্যাপকভাবে প্রভাবিত হয়। একজন লোক কেমন—সেটা তার বন্ধুদের দেখলেই টের পাওয়া যায়। যথার্থ বন্ধু নির্বাচন করার মধ্য দিয়ে মানুষ তার সামাজিক এবং ব্যক্তিগত জীবনকে সুষ্ঠু ও নিরাপদ করে তোলে। রাসূল বন্ধু নির্বাচনে অভ্যন্ত সতর্ক ছিলেন সব সময়। সাইয়্যেদুনা আবু বকর (রা.) ছিলেন তাঁর ঘনিষ্ঠ সহচর, পরামর্শক ও পরম বন্ধু। রাসূল - (সাঃ) এর জন্য আবু বকর (রা.)-এর আন্তরিকতা, আত্মত্যাগ আমাদের সকলেরই জানা। আর ব্যক্তি হিসেবে আবু বকর (রা.)-এর চারিত্রিক মাধুর্য, আল্লাহভীরুতা, বদান্যতা ইত্যাদি গুণাবলি ইতিহাসের পাতায় আজও সোনালি হরফে সংরক্ষিত।

উঠতি বয়সের তরুণ-তরুণীদের ক্ষেত্রে সঙ্গদোষ একটি বড়ো সমস্যা। বর্তমান সময়ে অসৎসঙ্গে মিশে অনেক কিশোর-তরুণের পুরো ক্যারিয়ারটাই ধ্বংস হয়ে যাচ্ছে। ফেন্সিডিল, হিরোইন, ইয়াবা ইত্যাদি জীবনবিনাশী মাদকদ্রব্যের সাথে জড়িয়ে পড়ছে তারা। মাদকাসক্তিতে জড়িয়ে শুধু নিজের জীবন নয়; ধ্বংস করে দিচ্ছে পরিবার, সমাজ এমনকী রাষ্ট্রীয় স্থিতিশীলতা। আজকাল সম্ভ্রান্ত পরিবারের ছেলেমেয়েও মাদকের কবলে পড়ে লিপ্ত হচ্ছে সন্ত্রাসী কর্মকাণ্ডে।

তাই আপনার উঠতি বয়সের আদরের সন্তান প্রতিদিন কোথায় যায়? কার সাথে মেশে? এসব ব্যাপারে নিয়মিত খোঁজ নিন, মনিটরিং করুন। ভুল বন্ধুদের পাল্লায় পড়ে নষ্ট হয়ে যেতে পারে তাদের উজ্জ্বল ভবিষ্যৎ, বিপন্ন হতে পারে সম্ভাবনাময় সুন্দর জীবন। বিপথগামীদের সাথে মিশে তারা হয়ে যেতে পারে মাদকাসক্ত কিংবা জড়িয়ে পড়তে পারে কোনো কিশোর গ্যাংয়ের সাথে। আপনার পরম আদরের সন্তানটিও সঙ্গদোষে হয়ে উঠতে পারে অন্ধকার পথের যাত্রী। সুতরাং তরুণদের জন্য ভালো বন্ধু নির্বাচন অনেক বেশি গুরুত্বপূর্ণ।

মানুষের আস্থা অর্জন:

নিজের অতুলনীয় চারিত্রিক বৈশিষ্ট্য, মেধা-সৃজনশীলতা সত্যবাদিতা ও আমানতদারিতার মাধ্যমে রাসূল শৈশব থেকেই গণমানুষের আস্থা অর্জনে সক্ষম হয়েছিলেন। লোকে তাঁকে ‘আস-সাদিক' ও ‘আল আমিন’ (অর্থাৎ সত্যবাদী বিশ্বস্ত) বলে ডাকত। তিনি যা-ই বলতেন, নির্দ্বিধায় তা বিশ্বাস করত সবাই।

কোনো কিশোর যখন মানুষের আস্থা ও বিশ্বাস অর্জনে সমর্থ হয়, তখন সেই কিশোরের জন্য বিপথে যাওয়া কিংবা কোনো খারাপ কাজে জড়িয়ে পড়া কঠিন হয়ে পড়ে। তখন সাধারণ মানুষই তাকে খারাপ জে বাধা দেয়। আবার চক্ষুলজ্জার ভয়েও সে খারাপ কাজ থেকে বিরত থাকে। তাই আমাদের কিশোর-তরুণদের ছোটোবেলা থেকেই মানুষের আস্থা অর্জনের জন্য উৎসাহ দিতে হবে। তাদের বোঝাতে হবে কারও প্রতি মানুষের আস্থা ও বিশ্বাস একদিনে তৈরি হয় না, সেটা অর্জন করতে হয় তিলে তিলে নিজেকে প্রমাণ করার মাধ্যমে।

সামাজিক কাজে অংশগ্রহণ:

তরুণ বয়সে উপনীত হয়ে তিনি বিভিন্ন জাতিগত সহিংসতা বন্ধের উপায় নিয়ে ভাবতেন। কীভাবে সমাজের অনিয়ম বিশৃঙ্খলা দূর করা যায়, সেই ভাবনা আর সত্যানুসন্ধানেই অধিকাংশ সময় ব্যস্ত থাকতেন তিনি।

ফিজারের যুদ্ধের ভয়াবহতা স্বচক্ষে দেখার পর রাসূল -এর চিন্তার রাজ্যে ঝড় বয়ে যায়। যুদ্ধের পরপরই আপন চাচা ও গোত্রনেতা জোবায়ের ইবনে আবদুল মুত্তালিবের নেতৃত্বে তিনি গঠন করেন 'হিলফুল ফুজুল' নামক একটি সামাজিক সংঘ। হাশিম ও জুহরাসহ বিভিন্ন বংশের কতিপয় বিশিষ্ট ব্যক্তিকে সঙ্গে নিয়ে তিনি আবদুল্লাহ ইবনে জুদআন আত-তামিমির গৃহে সমবেত হন এবং একটি চুক্তি সম্পাদন করেন। অধিকাংশ ইতিহাসবিদের মতে, সেই চুক্তির ধারাগুলো ছিল

১. আমরা দেশের অশান্তি দূর করার জন্য যথাসাধ্য চেষ্টা করব। 
২. বিদেশি লোকদের জীবন-সম্পদ ও মান-সম্মান রক্ষা করব।
৩. বিভিন্ন গোত্রের মধ্যে সম্প্রীতি সদ্ভাব বজায় রাখব।
৪. জনসাধারণকে অত্যাচারীর কবল থেকে রক্ষা করতে প্রাণপণ প্রচেষ্টা চালাব।(আর-রাহিকুল মাখতুম)

এই সংগঠনের মাধ্যমেই তরুণ মুহাম্মাদ মক্কার যুবসমাজকে একক প্ল্যাটফর্মে একত্রিত করে শান্তি প্রতিষ্ঠার আনুষ্ঠানিক সূচনা করেছিলেন। রাসূল (সাঃ) -এর এই শান্তিসংঘের নমুনায় আমাদের তরুণরাও নিজ নিজ এলাকায় ঐক্যবদ্ধভাবে সামাজিক অন্যায় অসংগতির বিরুদ্ধে জোরালো ভূমিকা রাখতে পারে, গড়ে তুলতে পারে সামাজিক সংহতি। চালু করতে পারে নানা ধরনের জনকল্যাণমূলক প্রকল্প।

বিবাদ মীমাংসায় পদক্ষেপ গ্রহণ:

যুবক বয়সে রাসূল (সাঃ) মক্কার প্রভাবশালী গোত্রগুলোর মধ্যে আসন্ন যুদ্ধকে ঠেকিয়ে দিয়েছিলেন। প্রজ্ঞাপূর্ণ পথ উদ্ভাবনের মাধ্যমে নিশ্চিত করেছিলেন শান্তিপূর্ণ সমাধান। সংকটের সূচনা হয়েছিল পবিত্র কাবাগৃহে হাজরে আসওয়াদ স্থাপনকে কেন্দ্র করে। কাবা সংস্কারের জন্য জান্নাতি পাথর হাজরে আসওয়াদকে যথাস্থান থেকে নামানো হয়। সংস্কারের পর এই পাথর যথাস্থানে বসানোকে কেন্দ্র করে শুরু হয় নতুন সংকট। প্রত্যেক গোত্রই মনে করল— এই পবিত্র পাথরকে আমরাই স্থাপন করব। কারণ, আমরাই এই বিরল সম্মান লাভের অধিক যোগ্য। সমস্যা এতটাই প্রকট আকার ধারণ করল যে, প্রায় যুদ্ধ বেধে যায় যায় অবস্থা! পরিশেষে সিদ্ধান্ত গৃহীত হলো—পরদিন প্রথম যে মসজিদুল হারামে আসবে, তার দেওয়া মীমাংসাই মেনে নেবে সবাই।

আশ্চর্যজনকভাবে পরদিন সকালে মসজিদুল হারামে এলেন বিশ্বনবি মুহাম্মাদ (সাঃ)। পূর্ব সিদ্ধান্ত অনুযায়ী তাঁকেই বিবাদ মীমাংসার দায়িত্ব দেওয়া হলো। যুবক মুহাম্মাদ ই সিদ্ধান্ত দিলেন- একটি চাদরে পাথরটি রেখে সকল গোত্রপ্রধান চাদরের চার কোনায় ধরবে এবং সকলে মিলে পাথরটি যথাস্থানে নিয়ে যাবে। রাসূল (সাঃ) এর বিচক্ষণতায় সকলেই সন্তুষ্ট হলো। একটি অনিবার্য রক্তক্ষয়ী যুদ্ধ থেকে বেঁচে গেল সবাই। এভাবে রাসূল তাঁর কৈশোর ও তারুণ্য কাটিয়েছেন আত্মগঠন ও সমাজ পরিশুদ্ধির মহান ব্রতে।

তারুণ্যের যথাযথ ব্যবহার-

রাসূল (সাঃ) ছিলেন একজন চৌকশ ট্যালেন্ট হান্টার। কার কী প্রতিভা আছে এবং কাকে দিয়ে কোন কাজ হবে—সেটা তিনি খুব ভালো করেই বুঝতেন। যে সাহাবি যে কাজে দক্ষ ছিলেন, তাঁকে ওই কাজের মাধ্যমে ইসলামের সেবা করতে উৎসাহ প্রদান করতেন তিনি। যখনই প্রতিভাবান কাউকে দেখেছেন, তার প্রতিভা ইসলামের জন্য কাজে লাগানোর ক্ষেত্রে বিন্দুমাত্র কার্পণ্য করেননি। উদাহরণস্বরূপ মুয়াজ ইবনে জাবাল (রা.)-এর কথাই ধরা যাক। নবিজি তাঁকে প্রশাসনিক কাজে ইয়েমেনের গভর্নর করে পাঠিয়েছেন।

হাসসান বিন সাবিত (রা.)-এর কাব্য প্রতিভাকে কাজে লাগিয়েছেন মুশরিকদের মানসিকভাবে প্রতিহত করতে। এ ছাড়া আবদুর রহমান ইবনে আউফ (রা.)-কে ব্যাবসার জন্য উৎসাহ দান করেছেন। আবার আবু মুসা আল আশআরি (রা.)-কে উচ্ছ্বসিত প্রশংসায় ভাসিয়েছেন তাঁর সুমধুর কণ্ঠের জন্য। এভাবে যাকে দিয়ে যে কাজ হবে, তাকে সে কাজেই যুক্ত করেছেন তিনি। অষ্টম হিজরিতে হুনাইন যুদ্ধ শেষে ফেরার পথে বিলাল (রা.)-এর আজান শুনে কয়েকজন অমুসলিম কিশোর আজানকে ব্যঙ্গ করে বিকৃত স্বরে আজান দিচ্ছিল। তাদের উদ্দেশ্য ছিল আজান নিয়ে ঠাট্টা করা। কিন্তু রাসূল (সাঃ) খেয়াল করে দেখলেন-কিশোরদের একজনের কণ্ঠ অসাধারণ শ্রুতিমধুর। তিনি বললেন—'সবাইকে আমার কাছে ধরে নিয়ে এসো। তারপর যে ছেলেটি সুমধুর কণ্ঠে আজানকে ব্যঙ্গ করছিল, তাকে রাসূল (সাঃ) বললেন 'তুমি আজান দাও।' সে বলল— 'আমি তো আজানের সবগুলো বাক্য জানি না।' তখন রাসূল (সাঃ) নিজেই তাকে আজানের সবগুলো বাক্য শিক্ষা দিলেন। সেই কিশোর বালকটির নাম ছিল আবু মাহজুরা আল জামহি (রা.), যিনি ইসলাম গ্রহণ করেছিলেন। পরবর্তী সময়ে তাঁকে পবিত্র কাবা ঘরের মুয়াজ্জিন হিসেবে নিয়োগ দিয়েছিলেন রাসূল (সাঃ)। যিনি আজান নিয়ে ব্যঙ্গ করলেন, তিনিই কিনা হয়ে গেলেন ইসলামের শ্রেষ্ঠ মসজিদের মুয়াজ্জিন! শুধু তিনি নিজে নন, তাঁর ছেলে এবং নাতিও ধারাবাহিকভাবে মসজিদুল হারামের মুয়াজ্জিনের দায়িত্ব পালন করেন। এভাবেই রাসূল (সাঃ) মেধা ও তারুণ্যের যথাযথ ব্যবহার নিশ্চিত করেছেন।

রাসূলের হাতে গড়া সেরা তরুণ-

রাসূল (সাঃ) তাঁর ২৩ বছরের নবুয়তি মিশনে এমন কিছু তরুণকে গড়ে তুলেছিলেন, যারা পরবর্তী সময়ে নিজ নিজ ক্ষেত্রে হয়েছিলেন জগদ্‌বিখ্যাত। একটি সোনালি সভ্যতা বিনির্মাণ এবং জ্ঞানজগতের পুরোধা হিসেবে তাঁরা অমর হয়ে থাকবেন চিরকাল। কেননা, তাঁদের হাত ধরেই পৃথিবীর প্রতিটি প্রান্তে ছড়িয়ে পড়েছিল ইসলামের সুমহান বার্তা। এবারে এমনই কিছু দীপ্তিময় তরুণের সংক্ষিপ্ত পরিচয় জেনে নেওয়া যাক-

আলি ইবনে আবু তালিব (রা.):

পিতা আবু তালিবের মৃত্যুর পর কিশোর বয়স থেকেই নবিজির সাথে সাথে থাকতেন আলি (রা.)। নবিজীবনের অকৃত্রিম স্নেহ ও সান্নিধ্য খুব কাছ থেকে উপভোগ করার সুবর্ণ সুযোগ পেয়েছিলেন তিনি। হাতেকলমে রপ্ত করেছিলেন ঐশী আলোয় জীবনযাপনের পদ্ধতি, সমরকৌশল ও অসাধারণ নেতৃত্বগুণ।

একবার কিশোর আলি (রা.) দেখলেন—রাসূল (সাঃ) নিজ গৃহে উম্মুল মুমিনিন খাদিজা (রা.)সহ সালাত আদায় করছেন। নতুন পদ্ধতির এই প্রার্থনা দেখে অবাক বনে গেলেন তিনি। গভীর দৃষ্টিতে তাকিয়ে থাকলেন নবিজির দিকে। সালাত শেষ হতেই কৌতূহল মনে বিশ্বনবির নিকট জানতে চাইলেন নতুন এই ইবাদতের রহস্য। নবিজি তাঁর কৌতূহল উপশম করলেন; দাওয়াত দিলেন এক আল্লাহর দাসত্বের দিকে। তাঁকে বোঝালেন, আল্লাহর প্রেরিত বার্তাবাহককে স্বীকৃতিদান এবং আখিরাতের ওপর দৃঢ় বিশ্বাস স্থাপনের মধ্যেই রয়েছে ইহ ও পরকালীন কল্যাণ। অতঃপর কোনো দ্বিধাদ্বন্দ্ব ও প্রশ্ন ছাড়াই আলি (রা.) ইসলাম গ্রহণ করলেন। ইতিহাসে লিপিবদ্ধ হলেন প্রথম ইসলাম গ্রহণকারী তরুণ হিসেবে। আর এখান থেকেই শুরু হলো তাঁর সত্যের পথে গৌরবময় যাত্রা।

তারুণ্যের উত্তাল বয়সে রাসূল (সাঃ) -এর প্রতি যে গভীর ভালোবাসার নজির তিনি স্থাপন করেছেন, তা জগতে বিরল। হিজরতের পূর্বক্ষণে মক্কার মুশরিকরা 'দারুন-নাদওয়ার গোপন বৈঠকে সিদ্ধান্ত নিল—আজ রাতেই হত্যা করা হবে মুহাম্মাদ (সাঃ) কে। এই ষড়যন্ত্রের সংবাদ রাসূল (সাঃ)-কে জানিয়ে রাতেই মদিনায় হিজরতের নির্দেশ দিলেন আল্লাহ সুবহানাহু ওয়া তায়ালা। সন্ধ্যা নামতেই ঘাতকরা বিশ্বনবির ঘর ঘেরাও করল। আর অপেক্ষা করতে থাকল প্রত্যুষের। ভোরবেলায় দেখা গেল বিছানায় চাদর মুড়ি দিয়ে শুয়ে আছে একজন। কিন্তু মুখের ওপর থেকে চাদর সরাতেই অবাক হয়ে গেল ঘাতকদল। সেখানে যে মুহাম্মাদ নেই; তাঁর জায়গায় নিশ্চিন্তে শুয়ে আছেন আলি (রা.)!

রাসূল (সাঃ) -এর প্রতি কত গভীর ভালোবাসা থাকলে নিজেকে এভাবে নিশ্চিত মৃত্যুর মুখে নিপতিত করা যায়! ঘাতকরা যদি চাদর না সরিয়ে নবিজি ভেবে সরাসরি আঘাত বসিয়ে দিত, তাহলে মৃত্যু ছিল তাঁর জন্য অবধারিত। সেই অনিবার্য পরিণতিকে হাসিমুখে বরণ করে নিয়েই রাসূলের ভালোবাসায় নিশ্চিন্তে শুয়ে ছিলেন সাহসী তরুণ আলি (রা.)। তাঁর এই গভীর ভালোবাসাকে স্বীকৃতি দিয়ে নবিজি (সাঃ) বলেছিলেন- 'হে আলি! তোমার সাথে আমার ভ্রাতৃত্বের বন্ধন শুধু ইহজগতে নয়; বরং পরজগতেও বিস্তৃত। রাসূল (সাঃ) -এর সাথে আলি (রা.) সখ্যতার নজির এই উক্তি থেকেই অনুমান করা যায়। রাসূল (সাঃ)  বলেন যে আমার বন্ধু, সে আলিরও বন্ধু। আর যে আলির বন্ধু, সে আমারও বন্ধু।'

আপন হতে গড়া এই তরুণের হাতেই বিশ্বনবি (সাঃ) তুলে দিয়েছিলেন নিজের প্রিয় কন্যা ফাতিমা (রা.)-কে। সেই বিয়েতে মহর হিসেবে যে বর্মটি কন্যাকে দেওয়া হয়েছিল, সেটিও ছিল আলি (রা.)-কে দেওয়া রাসূল (সাঃ) এর উপহার। এভাবেই নবিজি স্বয়ং আলি (রা.)-কে সার্বিক দিক থেকে পূর্ণতা দিয়ে একজন যোগ্য রাহবার হিসেবে গড়ে তুলেছিলেন। আলি (রা.) কে বিশ্বনবি (সাঃ) নিজের পরিবারের সদস্য বলে ঘোষণা দিতেন। নবিজি তাঁকে কতটা ভালোবাসতেন এবং গুরুত্ব দিতেন, তা এই হাদিস থেকেই অনুমান করা যায় মুয়াবিয়া ইবনে আবু সুফিয়ান (রা.) সাদ (রা.)-কে আমির বানানোর পর বললেন—আপনি আলি (রা.)-কে কেন মন্দ বলেন না? সাদ (রা.) জবাব দিলেন রাসূলুল্লাহ ও তাঁর সম্পর্কে যে তিনটি কথা বলেছেন, তা স্মরণ করে আমি কখনো তাঁকে মন্দ বলব না। ওই কথাগুলোর মধ্য হতে যদি একটিও আমি লাভ করতে পারতাম, তাহলে সেটি হতো আমার জন্য লাল উটের চেয়েও অধিক পছন্দনীয় (সাদ (রা.) সেই তিনটি কথা বর্ণনা করতে গিয়ে বলেন) -

১. রাসূল (সাঃ) কোনো এক যুদ্ধের সময় আলি (রা.)-কে প্রতিনিধি নিযুক্ত করে মদিনায় রেখে গেলে তিনি বললেন—“ইয়া রাসূলাল্লাহ! আপনি আমাকে মহিলা ও শিশুদের মাঝে রেখে যাচ্ছেন?” রাসূলুল্লাহ (সাঃ) জবাব দিলেন-“তুমি কি এতে আনন্দবোধ করো না যে, আমার কাছে তোমার মর্যাদা তেমন, মুসা (আ.)-এর কাছে হারুন (আ.)-এর মর্যাদা যেমন। তবে আমার পর আর কোনো নবি নেই।”

২. খায়বারের যুদ্ধের দিন রাসূলুল্লাহ (সাঃ) কে আমি বলতে শুনেছি—“আমি এমন এক ব্যক্তিকে পতাকা দেবো, যে আল্লাহ ও তাঁর রাসূলকে ভালোবাসে। আল্লাহ ও তাঁর রাসূলও তাঁকে ভালোবাসেন।” এ কথা শুনে আমরা অপেক্ষা করতে থাকলাম। তখন তিনি বললেন—“আলিকে ডাকো।” আলি (রা.) এলেন, তাঁর চোখ উঠেছিল। রাসূলুল্লাহ (সাঃ) চোখে লালা মাখিয়ে পতাকা তুলে দিলেন তাঁর হাতে। পরিশেষে তাঁর হাতেই বিজয়ের গৌরব দান করেছিলেন আল্লাহ সুবহানাহু ওয়া তায়ালা।

৩. আর যখন (মুবাহালাসংক্রান্ত) আয়াত- “আমরা আমাদের এবং তোমাদের সন্তান-সন্ততিকে ডাকি” অবতীর্ণ হলো, তখন রাসূলুল্লাহ * আলি, ফাতিমা, হাসান ও হুসাইন (রা.)-কে ডাকলেন। অতঃপর বললেন- "হে আল্লাহ! এরাই আমার পরিবার।' (মুসলিম : ২৪০৪)

মদিনায় হিজরতের কয়েক বছরের ব্যবধানে আলি (রা.)-ই হয়ে উঠেছিলেন ইসলাম ও রাসূল (সাঃ) এর অন্যতম প্রধান মুখপাত্র। যেকোনো রাষ্ট্রীয় চুক্তি সম্পাদনের জন্য তিনি ছিলেন রাসূল (সাঃ) এর প্রধান সচিব। বিদায় হজের সময় ইসলামি রাষ্ট্রের পক্ষে রাষ্ট্রদূতের দায়িত্বও পালন করেছিলেন তিনি।

বদর, উহুদ, খন্দক ও খায়বারসহ ইসলামের প্রতিটি যুদ্ধেই তিনি অপরিহার্য সামরিক কর্তা হিসেবে পরিগণিত হয়েছিলেন। তিনি ছিলেন রণাঙ্গনের সম্মুখ লড়াইয়ে অন্যতম প্রধান অবলম্বন। গুরুত্বপূর্ণ মুহূর্তে অসাধারণ বীরত্বের জন্য রাসূল তাঁকে আসাদুল্লাহ (আল্লাহর সিংহ) উপাধিতে ভূষিত করেছিলেন। ছোটো-বড়ো মিলিয়ে প্রায় ৮৩টি সশস্ত্র যুদ্ধে বিজয় লাভ করেছিলেন রাসূল (সাঃ) এর হাতে গড়া এই সমরনায়ক।

বিচারের ক্ষেত্রেও আলি (রা.) ছিলেন দূরদর্শী রাজনীতিবিদ এবং অসামান্য প্রজ্ঞার অধিকারী। নবম হিজরি সনে তাবুক অভিযানকালে রাসূল (সাঃ) তাঁর হাতেই মদিনার দায়িত্বভার ন্যস্ত করে রোমানদের মোকাবিলায় যাত্রা করেছিলেন। নবিজির ওফাতের পর আবু বকর, উমর ও উসমান (রা.)-এর খিলাফতকালে তিনি রাষ্ট্রের অন্যতম গুরুত্বপূর্ণ উপদেষ্টা বা পরামর্শক হিসেবে ভূমিকা রাখেন। তৃতীয় খলিফা উসমান (রা.)-এর হত্যাকাণ্ডের পর মুসলিম জাহানের অত্যন্ত নাজুক ও বিশৃঙ্খল পরিস্থিতিতে ৬৫৬ খ্রিষ্টাব্দে তিনি খিলাফতের দায়িত্বভার গ্রহণ করেন। তাঁর অসাধারণ নেতৃত্বগুণেই মুসলিম সমাজে উদ্ভূত বিশৃঙ্খল পরিবেশ একটি যৌক্তিক সমাধানের দিকে যাত্রা করে। এ ছাড়াও অসামান্য দক্ষতায় খারেজিদের মতো চরমপন্থি গোষ্ঠীকে নিয়ন্ত্রণে নিয়ে এসেছিলেন তিনি।
জ্ঞান ও আধ্যাত্মিক জগতেও তিনি ছিলেন অন্যতম পথিকৃৎ। ইসলামের সূচনাকাল থেকেই রাসূলের সার্বক্ষণিক সাহচর্যে থাকার দরুন কুরআনের প্রায় সমস্ত আয়াত নাজিলের প্রেক্ষাপট সম্পর্কে তিনি চাক্ষুষ জ্ঞান রাখতেন। পরবর্তী সময়ে দায়িত্ব পালন করেছেন আল কুরআনের অন্যতম সংকলক হিসেবে। রাসূল (সাঃ) থেকে বর্ণনা করেছেন প্রায় ৫৮৬টি মূল্যবান হাদিস। আরবি ভাষা ও সাহিত্যেও অগাধ দখল ছিল তাঁর। দিওয়ান-ই-আলি নামক জগৎখ্যাত কাব্য সংকলন তাঁর পাণ্ডিত্য ও কাব্য প্রতিভার উজ্জ্বল দৃষ্টান্ত। পৃথিবীতে ইসলাম যতদিন থাকবে, চন্দ্র-সূর্যের ন্যায় ততদিন জাজ্বল্যমান থাকবে আলি (রা.)-এর অবদান।

জায়েদ ইবনে সাবিত (রা.): 

রাসূল (সাঃ) এর হাতে গড়া তরুণ শিক্ষাবিদের নাম জায়েদ ইবনে সাবিত (রা.)। সময়টা তখন দ্বিতীয় হিজরির রমজান মাস। আরব উপদ্বীপে বেজে উঠেছে বদর যুদ্ধের দামামা। মাত্র ১৩ বছরের কিশোর জায়েদ (রা.) মুসলিম সেনাবাহিনীতে অংশ নেওয়ার অনুমতি চাইলেন নবিজির কাছে, কিন্তু নবিজি (সাঃ)  তাঁকে অনুমতি দিলেন না। কারণ, একদিকে জায়েদ (রা.) বয়সে অপরিণত, অন্যদিকে তাঁকে নিয়ে ছিল নবিজির ভিন্ন পরিকল্পনা। বিশ্বনবি (সাঃ) দেখলেন—জ্ঞানের প্রতি এক গভীর তৃষ্ণা আছে জায়েদ (রা.)-এর। এই প্রখর মেধাবী কিশোরকে সঠিকভাবে কাজে লাগানোর জন্য বিশ্বনবি (সাঃ) তাঁকে ভাষা শিক্ষার পরামর্শ দিয়ে বললেন ‘জায়েদ, তুমি হিব্রু ভাষা সম্পর্কে জ্ঞান অর্জন করো।'

নবিজির এই পরামর্শে জায়েদ ইবনে সাবিত (রা.) ভীষণ উজ্জীবিত হলেন, আত্মনিয়োগ করলেন হিব্রু ভাষা শিক্ষার কঠোর মেহনতে। অল্প কিছুদিনের ব্যবধানে তিনি প্রাচীন সিরিয়ার এই ভাষায় গভীর ব্যুৎপত্তি অর্জন করলেন এবং কাজ শুরু করলেন মদিনার রাষ্ট্রপ্রধান মুহাম্মাদ (সাঃ) এর ব্যক্তিগত সচিব ও দোভাষী হিসেবে। এই ঘটনা জায়েদ ইবনে সাবিত (রা.) নিজেই বর্ণনা করেছেন এভাবে

'রাসূলুল্লাহ (সাঃ) আমাকে ইহুদিদের লেখা (ভাষা) শেখার আদেশ দিলেন। আমি তদনুযায়ী ইহুদিদের লেখা শিখলাম। তিনি বললেন—“আল্লাহর শপথ! ইহুদিরা আমার পক্ষ থেকে সঠিক লিখবে বলে আমার বিশ্বাস হচ্ছে না।” বর্ণনাকারী বলেন—১৫ দিন যেতে না যেতেই আমি তাদের লেখা আয়ত্ত করে ফেললাম।
তিনি চিঠিপত্র লেখানোর ইচ্ছা করলে আমি লিখে দিতাম এবং তাঁর নিকট চিঠিপত্র এলে আমিই তা তাঁকে পড়ে শোনাতাম। (আবু দাউদ : ৩৬৪৫)

পরবর্তী সময়ে প্রথম খলিফা আবু বকর (রা.)-এর শাসনামলে এই তরুণের হাতেই অর্পিত হয় মহাগ্রন্থ আল কুরআন সংকলনের মতো গুরুত্বপূর্ণ, স্পর্শকাতর ও বিশাল প্রকল্পের গুরুভার। কুরআনের ভাষাতাত্ত্বিক জ্ঞানে তাঁর এতটাই দখল ছিল যে, স্বয়ং বিশ্বনবি তাঁর ব্যাপারে সাক্ষ্য দিয়েছেন। রাসূল (সাঃ) -এর ওফাতের পরে জায়েদ ইবনে সাবিত (রা.)-ই ছিলেন কুরআন সংকলনের মতো সুবিশাল প্রকল্প পরিচালনার অধিক যোগ্যতর ব্যক্তি। এই দায়িত্ব তিনি পরিপূর্ণ সফলতার সাথে সমাপ্ত করেন। আজ পর্যন্ত কুরআনের যত কপি মানুষ স্পর্শ করে, তার মধ্যে মিশে আছে রাসূল (সাঃ) এর হাতে গড়া এই তরুণ স্কলারের সাধনার ছোঁয়া।

জায়েদ ইবনে সাবিত (রা.)-এর ঘটনার মাধ্যমে আমরা রাসূল (সাঃ) -এর জনশক্তি বাছাইয়ের পদ্ধতি সম্পর্কে পরিচ্ছন্ন ধারণা পাই। তিনি জায়েদ (রা.)-এর দক্ষতা ও আগ্রহকে সঠিকভাবে চিহ্নিত করে তাঁকে উপযুক্ত ক্ষেত্রে নিয়োজিত করেছিলেন। এটাই ছিল জায়েদ (রা.)-এর সফলতার অন্যতম বড়ো কারণ। নবিজি যদি জায়েদ (রা.)-কে সেনাবাহিনীতে নিযুক্ত করতেন, হয়তো তিনি ততটা সফল হতেন না, যতটা সফল হয়েছিলেন ভাষা ও জ্ঞানের জগতে।

নবিজির এই কর্মনীতি থেকে শিক্ষা নিয়ে আমাদেরও তরুণ প্রজন্মের ব্যাপারে ঢালাও বিবেচনা থেকে ফিরে আসতে হবে। সবাইকে ডাক্তার, ইঞ্জিনিয়ার বা বিসিএস ক্যাডার বানানোর যে গণপ্রতিযোগিতা আমাদের সমাজে চলমান, তার যথাযথ সমাধান হতে পারে বিশ্বনবির এই কর্মনীতি। সমাজে ইতিবাচক পরিবর্তন আনতে তরুণদের শ্রেণিবিভাগ করতে হবে তাদের বিশেষত্ব ও মেধার ধরন অনুযায়ী। যারা যেই অঙ্গনে দক্ষ, সেখানেই কাজে লাগাতে হবে তাদের।

মুসআব ইবনে উমাইর (রা.):

রাসূল (সাঃ) তরুণদের ওপর আস্থা রাখতেন; মদিনার ধর্মীয়, সামাজিক ও রাষ্ট্রীয় বিভিন্ন কাজে নিয়োজিত করতেন তাদের। যোগ্য তরুণদের কাঁধে গুরুত্বপূর্ণ দায়িত্ব অর্পণে কখনোই ইতস্ততবোধ করতেন না তিনি। স্বয়ং রাসূল (সাঃ) দায়িত্বের ব্যাপারে তাদের ওপর আস্থা রেখেছেন, এই বিষয়টি তরুণদের মনে বিশেষ সম্মান ও দায়িত্ববোধ জাগ্রত করত। মুসআব ইবনে উমাইর (রা.) ছিলেন এর অনন্য দৃষ্টান্ত।

নবুয়তের দ্বাদশ বছরের হজের মৌসুম। ইয়াসরিব থেকে আগত ১২ জনকে রাসূল (সাঃ) আকাবা নামক স্থানে শপথবাক্য পাঠ করালেন। শপথের পর ইয়াসরিবের নওমুসলিমদের হাতেকলমে ইসলামি তারবিয়াত-মুআমালাত ও নিয়মকানুন শিক্ষাদান এবং ইসলাম প্রচারের জন্য রাসূল ও একজন প্রতিনিধি প্রেরণ করলেন। রাসূলুল্লাহ (সাঃ) এর সেই অ্যাম্বাসেডর ছিলেন তরুণ সাহাবি মুসআব ইবনে উমাইর (রা.)।

মুসআব (রা.) ছিলেন মক্কার ধনাঢ্য পরিবারের আদরের দুলাল। অতিশয় শান-শওকতের মধ্য দিয়ে তিনি বড়ো হয়েছিলেন। ইসলাম গ্রহণের পূর্বে তিনি মক্কার কোনো রাস্তা দিয়ে হেঁটে গেলে মানুষ তাঁর দিকে না তাকিয়েও বলতে পারত—মুসআব যাচ্ছে। কারণ, যে উন্নতমানের সুগন্ধি তিনি ব্যবহার | করতেন, তা মক্কার দ্বিতীয় কোনো লোক ব্যবহার করত না। এতটাই সৌন্দর্য সচেতন, ব্যক্তিত্বসম্পন্ন ও সুভাষী তরুণ ছিলেন মুসআব ইবনে উমাইর (রা.)।

ইসলাম গ্রহণের অপরাধে তাঁর মা তাঁকে রশি দিয়ে বেঁধে বেধড়ক মেরেছিলেন। বলেছিলেন—'যদি মুহাম্মাদকে ত্যাগ না করো, তাহলে ধনসম্পদ, বাড়ি, বাগান—সবকিছু থেকে বঞ্চিত হবে তুমি।' মুসআব (রা.) জবাব দিয়েছিলেন— যদি আমাকে সমস্ত কিছু থেকেও বঞ্চিত করা হয়, তবুও আমি ইসলাম ত্যাগ করব না।' এ কথা শুনে মুসআব (রা.)-এর মা মুসআব (রা.)-কে ঘরে শেকলবন্দি করে রাখেন; কিন্তু শেষ পর্যন্ত আটকে রাখতে পারেননি তাঁকে। শেকল ছিন্ন করে মুসআব (রা.) বাড়ি থেকে বেরিয়ে যান এবং রাসূল (সাঃ) এর অনুমতিক্রমে হাবশায় হিজরত করেন। রাসূল (সাঃ) -এর ভালোবাসার সামনে প্রাচুর্যপূর্ণ জীবন কুরবানি দিয়ে কবুল করেন অতি সাধারণ আটপৌরে জীবন। আকাবার প্রথম শপথের সময় চারপাশে আবু বকর, উমর ও আলি (রা.) এর মতো অনেক অভিজ্ঞ ও জ্যেষ্ঠ সাহাবি থাকলেও মদিনার মানুষদের দ্বীন শিক্ষার জন্য মুসআবকেই কেন নির্বাচন করেছিলেন রাসূল ?

কারণ তিনি জানতেন, এই গুরুত্বপূর্ণ কাজের জন্য মুসআব (রা.)-ই অধিক যোগ্য। মদিনার জনসাধারণ ছিল নিজ নিজ গোত্রপতিদের দ্বারা দারুণভাবে প্রভাবিত ও নিয়ন্ত্রিত। গোত্রপতিদের প্রতি তারা এতটাই অনুগত ছিল যে, তাদের কথায় বছরকে বছর যুদ্ধ-বিবাদে লিপ্ত থাকত অন্য গোত্রের সঙ্গে। গোত্রপতিরা যে মতের অনুসারী হতো, জনসাধারণও ধাবিত হতো সেই দিকে। আবার সেখানকার গোত্রনেতারা ছিল অভিজাত জীবনাচারে অভ্যস্ত। তাই ইয়াসরিববাসীকে দ্বীনের পথে আহ্বানের জন্য এমন একজনকে দরকার ছিল, যে গোত্রপতি জীবনাচারের সাথে মানানসই পদ্ধতিতে দ্বীনকে উপস্থাপন করার সক্ষমতা রাখে।

সম্ভ্রান্ত ও ধনাঢ্য পরিবারের সন্তান হওয়ায় অভিজাত রীতি সম্পর্কে মুসআব (রা.) ছিলেন অভিজ্ঞ। মদিনার নেতৃত্বস্থানীয়রা আলাপচারিতার যে ধরনরে আদর্শ মান বলে মনে করত, মুসআব (রা.) পারিবারিকভাবেই অভ্যস্ত ছিলেন তাতে। তাই খুব সহজেই ইয়াসরিবের গোত্রপতিদের সামনে তাদের উপযোগী করে দ্বীন উপস্থাপনে সক্ষম হয়েছিলেন। মদিনার আউস গোত্রের প্রভাবশালী নেতা সাদ ইবনে মুয়াজকে তিনি বলেছিলেন-‘যদি আমাদের কথা আপনার পছন্দ হয়, তবে গ্রহণ করবেন। আর যদি অপছন্দ হয়, তবে কথা দিচ্ছি আপনার সামনে অপছন্দনীয় কথা বলে আপনাকে বিরক্ত করব না।"

মুসআব (রা.)-এর এমন কথায় মুয়াজ ভাবলেন, ঠিকই তো বলছে লোকটা। সুতরাং তিনি মুসআব (রা.)-এর নিকট বসলেন এবং কুরআনের অমিয় বাণী শুনে যারপরনাই মুগ্ধ হলেন। এরপরই তিনি নিজেকে শামিল করলেন ইসলামের ছায়াতলে। গোত্রপতি সাদ ইবনে মুয়াজ (রা.)-এর ইসলাম গ্রহণের সংবাদ শুনে মাত্র এক দিনের ব্যবধানে ইসলামের ছায়াতলে আশ্রয় গ্রহণ করল তাঁর পুরো গোত্র।

এভাবেই নবিজির জনশক্তি নির্বাচন পদ্ধতিকে আবারও সফল বলে প্রমাণিত করেছিলেন মুসআব ইবনে উমাইর (রা.)। তাঁর অসাধারণ কর্মকৌশলে মদিনার মাটি এতটাই উর্বর হলো যে, সেখানকার প্রায় প্রতিটি গোত্রের অধিকাংশ ইসলাম গ্রহণ করে নিল মাত্র এক বছরের ব্যবধানে। নবুয়তের ত্রয়োদশ বছরে মক্কা যখন মুসলিমদের জন্য বিপদসংকুল হয়ে পড়ল, তখন মুসআব (রা.) বিকল্প নিরাপদ ভূমি হিসেবে ইয়াসরিবকে উপস্থাপন করলেন। সেখানেই হিজরত করে নবোদ্যমে দ্বীন কায়েমের পবিত্র কাজ শুরু করলেন বিশ্বনবি (সাঃ)। মুসআব (রা.)-এর হাতে গড়া ভূমি থেকেই সূচিত হলো ইসলামি সোনালি সভ্যতার প্রায়োগিক অধ্যায়।

আবদুল্লাহ ইবনে আব্বাস (রা.):

রাসূল (সাঃ) এর হাতে গড়া আরেক উজ্জ্বল নক্ষত্রের নাম আবদুল্লাহ ইবনে আব্বাস (রা.)। শৈশব থেকেই তিনি নবিজির সংস্পর্শে থাকতে পছন্দ করতেন। জ্ঞান অর্জনের চেষ্টা করতেন নবিজির পাশে পাশে থেকে। জ্ঞানের প্রতি তাঁর এই আকাঙ্ক্ষা দেখে নবিজিও তাঁকে বিভিন্ন বিষয় হাতেকলমে শিক্ষা দিতেন, আল্লাহর নিকট দুআ করতেন-দয়াময় রব যেন তাঁর জ্ঞানকে আরও বাড়িয়ে দেন।

ভূমিষ্ঠ হওয়ার পরপরই আবদুল্লাহ (রা.)-কে এক টুকরো কাপড়ে মুড়িয়ে রাসূল (সাঃ) -এর নিকট নিয়ে আসা হয়। নবিজি আবদুল্লাহ (রা.)-কে কোলে নিয়ে নিজের মুখের একটু লালা তাঁর মুখে লাগিয়ে তাহনিক করান। (মুসলিম: ১৩৪, বুখারি : ২৪৭৭) এভাবেই আবদুল্লাহ (রা.)-এর দুনিয়াবি জীবন শুরু হয়েছিল নবিজির পবিত্র মুখের বরকত লাভের মধ্য দিয়ে। অনেক মনীষী মনে করেন, এর মাধ্যমেই নবিজির কাছ থেকে হিকমত ও জ্ঞান লাভ করেছিলেন তিনি।

পারিবারিক সম্পর্কের দিক থেকে আবদুল্লাহ (রা.) ছিলেন রাসূল (সাঃ) -এর আপন চাচাতো ভাই এবং বড়ো শ্যালিকার পুত্র। নবিজির চাচা আব্বাস ইবনে আবদুল মুত্তালিব (রা.) তাঁর শ্যালিকার সাথে ভাতিজাকে বিবাহ দিয়েছিলেন। সেদিক থেকে নবিজির স্ত্রী মাইমুনা বিনতে হারিস (রা.) ছিলেন আবদুল্লাহ ইবনে আব্বাস (রা.)-এর আপন খালা। শৈশবে আবদুল্লাহ ইবনে আব্বাস (রা.) মাঝেমধ্যেই খালার বাসায় থাকতেন এবং রাসূল (সাঃ)-এর নিকট থেকে রাতের ইবাদত সম্পর্কে হাতেকলমে শিক্ষা নিতেন।

আবদুল্লাহ ইবনে আব্বাস (রা.) নিজেই বর্ণনা করেন-

একদিন আমি আমার খালা মাইমুনা বিনতে হারিসের ঘরে রাত্রিযাপন করছিলাম। আমি বালিশের প্রস্থের দিক দিয়ে শয়ন করলাম এবং রাসূলুল্লাহ (সাঃ) ও তাঁর পরিবার সেটির দৈর্ঘ্যের দিক দিয়ে শয়ন করলেন। রাসূল রাতের অর্ধেক বা তার কাছাকাছি সময় পর্যন্ত ঘুমালেন। এরপর তিনি জাগ্রত হলেন এবং চেহারা থেকে ঘুমের আবেশ দূর করলেন। এরপর সূরা আলে ইমরানের (শেষ) ১০ আয়াত তিলাওয়াত করলেন। তারপর একটি ঝুলন্ত মশকের নিকট গিয়ে অজু করলেন।

এরপর তিনি সালাতে দাঁড়ালেন। আমিও তাঁর মতোই করলাম এবং তাঁর (বাম) পাশে দাঁড়ালাম। তিনি তাঁর ডান হাত আমার মাথার ওপর রাখলেন এবং আমার কান ধরলেন (এবং আমাকে পেছন থেকে ঘুরিয়ে এনে তাঁর ডানপাশে দাঁড় করিয়ে দিলেন)। এরপর তিনি দুই রাকাত সালাত আদায় করলেন। এভাবে দুই দুই রাকাত করে আট রাকাত সালাত আদায়ের পর বিতর আদায় করলেন। তারপর শুয়ে পড়লেন। অবশেষে মুয়াজ্জিন তাঁর কাছে এলো। তখন তিনি দাঁড়িয়ে দুই রাকাত সালাত আদায় করলেন। তারপর বের হয়ে ফজরের সালাত আদায় করলেন।' (বুখারি : ৬৩৮)

এখানে রাসূল (সাঃ) ছোট্ট আবদুল্লাহকে আদরের সাথে কান টেনে শিখিয়ে দিলেন—দুজন সালাতে দাঁড়ালে মুক্তাদিকে ইমামের ডানে দাঁড়াতে হয়। একই সঙ্গে আবদুল্লাহ ইবনে আব্বাস (রা.) ও রাতের ইবাদত সম্পর্কে একটি স্বচ্ছ ও বিস্তারিত জ্ঞান লাভ করলেন।

আরেক দিনের কথা। কিশোর আবদুল্লাহ ইবনে আব্বাস (রা.) রাসূল (সাঃ) এর সাথে একটি বাহনে চড়ে কোথাও যাচ্ছিলেন। পথ চলতে চলতে নবিজি তাঁর কিশোর মনে এমন কিছু কার্যকর উপদেশ দিলেন, যা ছিল তাঁর পুরো জীবনকে সঠিক পথে অবিচল রাখার জন্য যথেষ্ট। এটি শুধু তাঁর জন্যই খাস নয়; বরং পুরো মানবজাতির জীবন পরিচালনার ক্ষেত্রেও দ্বীন ও দুনিয়ার মাঝে ভারসাম্য রক্ষার মূলমন্ত্র। সেই উপদেশ সম্পর্কে আবদুল্লাহ ইবনে আব্বাস (রা.) বলেন

‘একদিন বাহনে চড়ে আমি নবিজির সাথে যাচ্ছিলাম। তিনি আমায় বললেন—“শোনো কিশোর, তোমায় শিক্ষণীয় কিছু কথা বলি। সর্বদা আল্লাহর নির্দেশ রক্ষা করে চলবে, তাহলে তিনিও তোমায় রক্ষা করবেন। আল্লাহর নির্দেশ পালন করবে, তাহলে তাঁকে তোমার সামনে পাবে। কিছু চাইলে কেবল আল্লাহর কাছেই চাইবে। সাহায্যের দরকার হলে কেবল আল্লাহর কাছেই চাইবে। জেনে রেখ, সমস্ত মানুষ যদি একত্রিত হয়েও তোমার কোনো উপকার করতে চায়, তবে তারা ততটুকুই পারবে, যতটুকু আল্লাহ তোমার জন্য লিখে রেখেছেন। আবার সমস্ত মানুষ যদি একত্রিত হয়ে তোমার কোনো ক্ষতি করতে চায়, তবে তারা ততটুকুই করতে পারবে, যতটুকু আল্লাহ তোমার জন্য লিখে রেখেছেন। (মনে রেখ, তাকদির লেখার) কলম তুলে নেওয়া হয়েছে। কাগজ শুকিয়ে গেছে।' (তিরমিজি : ২৫১৬)

এভাবেই রাসূল (সাঃ) ইবনে আব্বাস (রা.)-কে হাতেকলমে শিক্ষা দিয়ে একটি ভারসাম্যপূর্ণ জীবনের জন্য প্রস্তুত করেছেন। একই সঙ্গে তাঁর জন্য মহান মনিবের নিকট দুআ করেছেন প্রাণ খুলে। দুআর প্রেক্ষাপট সম্পর্কে আবদুল্লাহ ইবনে আব্বাস (রা.) বলেন-

‘একদিন রাসূলুল্লাহ (সাঃ) অজু করার ইচ্ছা প্রকাশ করলেন। আমি দ্রুত পানির ব্যবস্থা করে দিলাম। আমার কাজে তিনি অত্যন্ত খুশি হলেন এবং নামাজে দাঁড়ানোর সময় আমাকে ইঙ্গিত করলেন তাঁর পাশে দাঁড়াতে, কিন্তু আমি তাঁর পেছনেই দাঁড়ালাম। নামাজ শেষে তিনি আমার দিকে ফিরে জিজ্ঞেস করলেন-“আবদুল্লাহ! আমার পাশে দাঁড়ানো থেকে কীসে তোমাকে বিরত রাখল?” আমি বললাম—“ইয়া রাসূলুল্লাহ! আমার নিকট আপনি সর্বাধিক সম্মানিত। আমি কিছুতেই নিজেকে আপনার পাশে দাঁড়ানোর উপযুক্ত বলে মনে করিনি।” এই কথা শুনে নবিজি দুআ করলেন— “আল্লাহুম্মা আতিহিল হিকমাহ-অর্থাৎ, হে আল্লাহ! আপনি তাঁকে বিচক্ষণতা ও প্রজ্ঞা দান করুন)। ""
একইভাবে আরেক রাতে আবদুল্লাহ ইবনে আব্বাস (রা.) রাসূল (সাঃ) কে অজুর পানি এগিয়ে দিয়েছিলেন। এতে নবিজি খুশি হয়ে তাঁর জন্য দুআ করেছিলেন—

اللهم فقهه في الدين وعلمه التأويل

'হে আল্লাহ! তাঁকে দ্বীনের গভীর জ্ঞান দান করুন এবং ব্যাখ্যা বিশ্লেষণের পদ্ধতি শেখান।' (সহিহ ইবনে হিব্বান: ৭০৫৫)

রাসূলুল্লাহ (সাঃ) এর এই দুআকে ছোট্ট আবদুল্লাহ মনে-প্রাণে গেঁথে নিয়েছিলেন। ফলে জ্ঞান অর্জনের প্রতি তাঁর স্পৃহা বেড়ে গিয়েছিল বহুগুণে। পরবর্তী সময়ে কুরআনের তাফসির, ফিকাহ ও হাদিসশাস্ত্রের জন্য সমগ্র জীবন উৎসর্গ করেছিলেন তিনি। রাসূলের দুআর বরকতে হয়েছিলেন জগৎখ্যাত মুফাসসিরে কুরআন। তাফসিরশাস্ত্রে অগাধ পাণ্ডিত্যের জন্য তিনি-

‘রাইসুল মুফাসসিরিন' বা মুফাসসিরদের সর্দার হিসেবে খ্যাত। তিনি সর্বাধিক হাদিস বর্ণনাকারী সাহাবিদের মধ্যে অন্যতম। আল্লামা বদরুদ্দিন আইনির মতে, তাঁর বর্ণিত হাদিসের সংখ্যা ১৬৬০টি।

খলিফা উমর (রা.)-এর শাসনামলে তিনি যুবক বয়সে উপনীত হন। এ সময় বয়সের অপরিপক্বতা সত্ত্বেও উমর (রা.) তাঁকে নিজের কাছাকাছি রাখতেন। কুরআন-হাদিসের কোনো ব্যাখ্যার প্রয়োজন হলে পরামর্শ নিতেন তাঁর কাছ থেকে। ইবনে আব্বাস (রা.) সম্পর্কে তিনি লোকদের বলতেন ‘ইবনে আব্বাস তোমাদের মধ্যে সর্বাপেক্ষা বিদ্বান।' তিনি আরও বলতেন ‘ইবনে আব্বাস বয়সে নবীন হলেও প্রজ্ঞায় প্রবীণ!

জ্ঞানের পাশাপাশি ইবনে আব্বাস (রা.) রাজনৈতিক বোঝাপড়াতেও ছিলেন দারুণ দূরদর্শী তৃতীয় খলিফা উসমান (রা.)-এর যুগে মুসলিমদের আফ্রিকা অভিযানে রাষ্ট্রীয় দূত হিসেবে আফ্রিকার রাজা জারজিরের সাথে বৈঠক করেছিলেন তিনি। রাজা তাঁর বুদ্ধিমত্তা ও মেধায় মুগ্ধ হয়ে বলেছিলেন ‘আমার মনে হচ্ছে, আপনি আরবদের মধ্যে সর্বাধিক জ্ঞানী ব্যক্তি।

চতুর্থ খলিফা আলি (রা.)-এর খিলাফতকালে রাষ্ট্রীয় পরিকল্পনা প্রণয়ন, পারস্পরিক বিবাদ নিরসন এবং চরমপন্থি খারেজিদের নিয়ন্ত্রণে তিনি প্রধান মুখপাত্রের ভূমিকা পালন করেন। আলি (রা.) খিলাফতের দায়িত্ব গ্রহণের পূর্বে তিনি যে আশঙ্কার কথা ব্যক্ত করেছিলেন এবং কুফার মানুষের আচরণ সম্পর্কে নবি-দৌহিত্র হুসাইন (রা.)-কে যে সতর্কবার্তা দিয়েছিলেন, পরবর্তী সময়ে তা অক্ষরে অক্ষরে বাস্তবায়িত হয়েছিল। এখান থেকেই উপলব্ধি করা যায়, রাজনৈতিক দূরদর্শিতায় কতটা পরিপক্ব ছিলেন জ্ঞানসম্রাট আবদুল্লাহ ইবনে আব্বাস (রা.)।

আনাস ইবনে মালেক (রা.):

শৈশব থেকেই আনাস (রা.) নবিজির বাড়িতে খাদেম হিসেবে থাকতেন। তাঁর মা উম্মে সুলাইম (রা.) নিজের ১০ বছর বয়সি কিশোর পুত্রকে উপহার দিয়েছিলেন রাসূল (সাঃ) -এর সমীপে। সেই দিনের বর্ণনা দিয়ে আনাস (রা.) বলেন-

'মা আমার হাত ধরে রাসূলুল্লাহ (সাঃ) -এর নিকট এসে বললেন “ইয়া রাসূলুল্লাহ! আনসারদের সকল নারী-পুরুষই আপনাকে কিছু না কিছু উপহার দিয়েছে। আমার তো তেমন কিছু নেই, এই ছেলেটি ছাড়া। ওকে আপনার খেদমতে দিলাম। ও লেখাপড়া জানে; এখনও বালেগ হয়নি। আপনি তাকে গ্রহণ করুন।' (তারিখে ইবনে আসাকির : ৩/১৪১)

তখন থেকেই নবিজির সাথে আনাস ইবনে মালেক (রা.)-এর পথচলা শুরু। কী ঘর কী বাইর, সব জায়গায় নবিজির খেদমতে লেগে থাকতেন তিনি। খাদেম হলেও নবিজি তাঁকে পরিবারের সদস্য বলেই গণ্য করতেন। অকৃত্রিম স্নেহে আগলে রাখতেন সব সময়। আদর করে কখনো ‘বাছা আবার কখনো-বা ডাকতেন ‘উনাইস' বলে। তাঁর সাথে বাজে ব্যবহার তো দূরের কথা, সামান্য উচ্চবাচ্চ্য করেননি কোনোদিন। এ প্রসঙ্গে আনাস (রা.) বলেন-

‘আমি একাধারে ১০ বছর রাসূলুল্লাহ (সাঃ) এর খেদমত করেছি; কিন্তু কখনো তিনি আমাকে বলেননি—এটা কেন করোনি কিংবা ওটা কেন করেছ?' (বুখারি : ৬০৩৮)

নবিজি (সাঃ) সর্বক্ষণ আনাস (রা.)-কে নিজের সান্নিধ্যে রেখে জীবনঘনিষ্ঠ বিভিন্ন বিষয় ও দ্বীনের গভীর জ্ঞান শিক্ষা দিতেন। আনাস (রা.) ও গভীর মনোযোগ দিয়ে নবিজির সমস্ত কর্মকাণ্ড খেয়াল করতেন; অক্ষরে অক্ষরে পালন করতেন তাঁর সমস্ত উপদেশ। তিনি বলেন

‘আমার জন্য রাসূল (সাঃ) এর প্রথম অসিয়ত ছিল “ছেলে, তুমি আমার গোপন কথা গোপনই রেখ। তাহলে ঈমানদার হবে (অর্থাৎ, ঈমানদারির হক পূর্ণ করবে)।” এরপর থেকে কখনো আমার মা কিংবা রাসূলুল্লাহ (সাঃ) -এর সহধর্মিণীগণ আমাকে রাসূলের গোপন কথার ব্যাপারে জিজ্ঞেস করলে, কিছুই বলিনি। আমি তাঁর কোনো গোপন কথা কারও নিকট প্রকাশ করিনি।' (তারিখে ইবনে আসাকির : ৩/১৪১)

বয়ঃসন্ধিকালের বিভিন্ন সংকট ও আচরণ সম্পর্কেও নবিজি তাঁকে প্রয়োজনীয় শিক্ষা দিতেন। সচেতন করতেন জীবনের নতুন এই ধাপের করণীয় ও বর্জনীয় দিকগুলো সম্পর্কে । কৈশোর পেরিয়ে সবেমাত্র যৌবনে পা দেওয়া তরুণদের জন্য জ্যেষ্ঠদের নিকট থেকে এমন উপদেশ খুবই প্রয়োজনীয়। আনাস (রা.) বলেন-

‘আমি যেদিন বালেগ হলাম, রাসূল (সাঃ) কে সে ব্যাপারে জানালাম। তিনি বললেন- “এখন থেকে অনুমতি ছাড়া মেয়েদের নিকট যাবে না।” সেই দিনটির মতো কঠিন দিন আমার জীবনে আর আসেনি।' (তারিখে ইবনে আসাকির : ৩/১৪৪)

কী চমৎকার বিষয়! নবিজি সদ্য যৌবনে পা দেওয়া বালককে তাঁর করণীয় সম্পর্কে জানালেন, বালকও তৎক্ষণাৎ তা বাস্তবায়নে আত্মনিয়োগ করলেন। বালক আনাস (রা.)-এর এতকালের অভ্যাসে মেয়ে-ছেলে বলে কোনো পার্থক্য ছিল না। শৈশবের আচরণ অনুযায়ী সবার ঘরেই অহরহ প্রবেশ করতেন, সবার সাথে কথা বলতেন। সবাই খুব আদরও করত তাঁকে। কিন্তু হঠাৎ মেয়েদের থেকে দূরত্ব বজায় রেখে চলার হুকুমে এতদিনের অভ্যাসে ছন্দপতন হলো তাঁর; কিন্তু আস্তে আস্তে সবই মানিয়ে নিলেন বাধ্য সন্তানের মতো।

নিজের অধীনস্থ শিশু কিংবা খাদেমকে কীভাবে স্নেহের ছায়ায় রেখে যাবতীয় অধিকার প্রদানপূর্বক একজন যোগ্য মানুষ হিসেবে গড়ে তোলা যায়, রাসূল (সাঃ) -এর ঘরে আনাস (রা.) ছিলেন তার যথার্থ উপমা। রাসূল (সাঃ) এর হাতে গড়া এই তরুণ পরবর্তী সময়ে একজন সেরা মুহাদ্দিস, ফকিহ ও খ্যাতিমান হাদিস বর্ণনাকারী হিসেবে আত্মপ্রকাশ করেছিলেন।

প্রথম খলিফা আবু বকর (রা.)-এর শাসনামলে আনাস ইবনে মালেক (রা.) বাহরাইনে 'আমিলে সাদাকা' তথা জাকাত উত্তোলন কর্মকর্তার পদে নিয়োগ পান। বসরার গভর্নর মুগিরা ইবনে শুবা (রা.)-এর বিরুদ্ধে কিছু অভিযোগ উত্থাপিত হলে খলিফা পাঁচ সদস্যের যে তদন্ত কমিটি প্রেরণ করেন, আনাস ইবনে মালেক (রা.) ছিলেন তার গুরুত্বপূর্ণ সদস্য। এরপর থেকেই তিনি বসরায় স্থায়ীভাবে বসবাস শুরু করেন। দ্বিতীয় খলিফা উমর (রা.)-এর শাসনামলে দায়িত্ব পান বসরার মুফতি ও বিচারক হিসেবে। একই সঙ্গে তিনি ছিলেন ওই অঞ্চলের একজন সেরা শিক্ষক, মুহাদ্দিস ও ফকিহ। তাঁর কাছ থেকে বিভিন্ন শাস্ত্রে জ্ঞান আহরণ করতে ভিড় জমাত হাজারো শিক্ষার্থী। রাসূল -এর দুআর বরকতে এই সাহাবি অধিক সন্তানের জনক হয়েছিলেন, লাভ করেছিলেন প্রভূত ধনসম্পদ ও দীর্ঘ হায়াত। অনেকের মতে, সর্বশেষ মৃত্যুবরণকারী সাহাবিদের মধ্যে অন্যতম ছিলেন আনাস ইবনে মালেক (রা.)।

আবদুল্লাহ ইবনে উমর (রা.):

রাসুলুল্লাহ (সাঃ) এর সংস্পর্শে গড়ে ওঠা আরেক তরুণের নাম আবদুল্লাহ ইবনে উমর (রা.)। মক্কাতে থাকাকালীন নাবালেগ অবস্থাতেই ইসলাম গ্রহণ করেছেন বাবা উমর ফারুক (রা.)-এর সাথে। এরপর সফর, অভিযান কিংবা বাড়ি: মদিনার ১০ বছর রাসূল (সাঃ) এর সহবতেই কাটিয়েছেন তিনি। অন্তরে লালন করেছেন বিশ্বনবির প্রতিটি কথা ও কাজ মেনে চলার তীব্র আকাঙ্ক্ষা। রাসূলুল্লাহ (সাঃ) -এর সান্নিধ্য থেকে দূরে থাকা সময়টুকুর কর্মকাণ্ড সম্পর্কেও তিনি অন্যদের থেকে জেনে নিতেন এবং স্মৃতিতে ধরে রাখতেন।

পরবর্তী সময়ে মুসলিম জাহানের অন্যতম শ্রেষ্ঠ পণ্ডিত ও ইসলামি আইনবিশারদ হয়েছিলেন নবিজীবনের পরশধন্য এই তরুণ। কুরআন, হাদিস ও ফিকাহশাস্ত্রে অর্জন করেছিলেন অগাধ পাণ্ডিত্য। পবিত্র কুরআনের গবেষণায় তিনি এতটাই একনিষ্ঠ ছিলেন যে, কেবল সূরা বাকারার ওপর গবেষণাতেই ব্যয় করেছিলেন ১৪টি বছর। হাদিসশাস্ত্রের ক্ষেত্রেও ছিলেন উজ্জ্বল নক্ষত্র, প্রথম কাতারের একজন হাফেজে হাদিস। রাসূল থেকে মোট ১৬৩০টি হাদিস তিনি বর্ণনা করে গেছেন।

ইসলামি আইনে তিনি ছিলেন মদিনার প্রখ্যাত মুফতিদের একজন। সমকালীন শ্রেষ্ঠ ইসলামি বিশেষজ্ঞরাও তাঁর নিকট বিভিন্ন আইনি বা ফিকহি সমস্যার সমাধান চাইতেন। তাঁর দেওয়া ফতোয়ার ওপর ভিত্তি করেই পরবর্তীকালে গড়ে ওঠে মালেকি মাজহাব, যা আজও আরব উপদ্বীপে সমাদৃত। ইমাম মালেক (রহ.) বলতেন——ইবনে উমর (রা.) হলেন দ্বীনের অন্যতম ইমাম।'

শুধু জ্ঞান অর্জনের ক্ষেত্রেই নয়; বরং অর্জিত জ্ঞান, নিজের কথা ও কাজে পূর্ণ বাস্তবায়নের ক্ষেত্রেও তিনি ছিলেন অনন্য। রাসূল কোনো সফরে যেখানে বিশ্রাম নিতেন, যে গাছের নিচে বসতেন, যেখানে যা করতেন, পরবর্তী সময়ে ইবনে উমর (রা.) হুবহু তেমনটাই করতেন। তাঁকে বলা হতো 'মাজমাউল বাহরাইন’ বা জ্ঞান ও আমলের দুই সমুদ্রের মধ্যে সেতুবন্ধনকারী। রাসূল তাঁর এই স্বভাব দেখে তাঁকে বলেছিলেন—'রাজুলুস সালেহ তথা নেককার বান্দা।' খলিফার পুত্র হওয়ার পরও কোনো রকম রাষ্ট্রীয় সুবিধা ভোগ কিংবা ক্ষমতার মোহ কখনো তাঁকে আচ্ছন্ন করতে পারেনি। আমৃত্যু ব্যস্ত থেকেছেন আল্লাহ ও তাঁর রাসূল -এর নির্দেশ বাস্তবায়নে।

জায়েদ ইবনে হারেসা (রা.):

জায়েদ ইবনে হারেসা (রা.) ছিলেন দাসদের মধ্যে প্রথম ইসলাম গ্রহণকারী। আট বছর বয়সে তিনি ডাকাতদল কর্তৃক লুণ্ঠিত হয়ে দাস হিসেবে বিক্রি হন। হাকিম ইবনে হিজাম তাঁকে ক্রয় করে। আপন ফুফু খাদিজা বিনতে খুয়াইলিদ (রা.)-কে উপহার দেন। সঙ্গে বিবাহের পর খাদিজা (রা.) নিজের বুদ্ধিমান দাস জায়েদ (রা.)-কে উপহার হিসেবে তুলে দেন বিশ্বনবির হাতে। সেই সূত্রে শৈশব থেকেই জায়েদ (রা.) নবিজির খাদেম হিসেবে তাঁর মহান সাহচর্য লাভের সুযোগ পান। নবিজিও তাঁকে আপন স্নেহের ছায়ায় গড়ে তুলতে থাকেন। নবিজির জায়েদ ইবনে হারেসা (রা.)-এর মা পুত্রশোকে কাতর হয়ে পড়েছিলেন। অনেক খোঁজাখুঁজির পর পুত্রের সন্ধান পেয়ে তিনি স্বামীকে পাঠালেন জায়েদ (রা.)-কে মুক্ত করতে। জায়েদ (রা.)-এর বাবা ও চাচা সুদূর ইয়েমেন থেকে মক্কায় রাসূল (সাঃ) -এর বাড়িতে এলেন। তাঁদের অভিপ্রায় জানতে পেরে নবিজি বিষয়টি ছেড়ে দিলেন জায়েদ (রা.)-এর ওপর। অর্থাৎ, ইচ্ছা করলে জায়েদ (রা.) নবিজির সাথে থাকবে, নইলে মুক্ত হয়ে চলে যাবে বাবার সাথে। মুক্ত হওয়ার এমন প্রস্তাব পেয়েও জায়েদ (রা.) রাসূল (সাঃ) এর সাহচর্য হারাতে রাজি হলেন না; বরং নির্দ্বিধায় বললেন—'রাসূল (সাঃ) কে ছেড়ে কখনো যাব না আমি। কারণ, আমি তাঁর মাঝে এমন কিছু দেখেছি, যা আর কারও মাঝেই দেখিনি।' জায়েদ (রা.)-এর এমন সিদ্ধান্তের পর রাসূল (সাঃ) তাঁকে মুক্ত করে আপন পুত্র বলে ঘোষণা দিলেন। পরবর্তী সময়ে দত্তক সন্তানের বিধানসংবলিত আয়াত নাজিল হলে রাসূল (সাঃ) বলেন-জায়েদ আমাদের ভাই ও বন্ধু।' মক্কা থেকেই রাসূল (সাঃ) -এর সঙ্গে থাকতেন তিনি। তায়েফের কঠিন দিনগুলোতে তিনিই ছিলেন বিশ্বনবির সফরসঙ্গী। পবিত্র কুরআনে কেবল একজন সাহাবির নাম সরাসরি উল্লেখ হয়েছে। আর তিনি হচ্ছেন জায়েদ ইবনে হারেসা (রা.)।

নবিজির একান্ত সাহচর্যে ধন্য এই কিশোর পরবর্তীকালে সেনাবাহিনীর কমান্ডার এবং রাসূলুল্লাহ (সাঃ) -এর অনুপস্থিতিতে মদিনার তত্ত্বাবধায়ক হয়েছিলেন। নবিজি (সাঃ) তাঁকে মুতার যুদ্ধে সেনাপতি নিয়োগ করেছিলেন। বীরদর্পে লড়াই করে সেই যুদ্ধে তিনি শাহাদাতের অমিয় সুধা পান করেন।

একজন কিশোর দাসকে কীভাবে আদর, ভালোবাসা ও পরিচর্যার মাধ্যমে রাষ্ট্রের গুরুত্বপূর্ণ ব্যক্তিতে রূপান্তর করা যায়, জায়েদ ইবনে হারেসা (রা.) এর মাধ্যমে তা উম্মাহকে দেখিয়ে দিয়েছেন রাসূল (সাঃ) ।

আবদুল্লাহ ইবনে মাসউদ (রা.):

ইসলামের আবির্ভাবকালে কিশোর আবদুল্লাহ (রা.) কুরাইশ সর্দার উকবা ইবনে আবু মুইতের ছাগল চরাতেন। নিয়ম অনুযায়ী প্রতিদিন সকালে উঠে উকবার ছাগলের পাল নিয়ে বের হয়ে যেতেন, ফিরতেন সন্ধ্যায়। একদিন এক বিস্ময়কর ঘটনা দেখে তিনি রাসূল -এর প্রতি আগ্রহী হন এবং রাসূল (সাঃ) এর অসাধারণ মোহনীয় গুণে মুগ্ধ হয়ে ইসলাম কবুল করে নেন। ইসলাম গ্রহণের পর থেকেই কিশোর আবদুল্লাহ (রা.) রাসূলুল্লাহ -এর একজন সেবক হিসেবে নিজেকে উৎসর্গ করেন। রাসূলুল্লাহ (সাঃ) যেখানেই যেতেন, আবদুল্লাহ ইবন মাসউদ (রা.) ছায়ার মতো অনুসরণ করেন তাঁকে।

পরবর্তী সময়ে এই ইবনে মাসউদ (রা.) একজন ছাগলের রাখাল থেকে শ্রেষ্ঠ জ্ঞানী ও যোগ্য প্রশাসকে পরিণত হন। তিনি ছিলেন কুরআনের সর্বোত্তম ক্বারি, কুরআনের ভাব ও অর্থ বোঝার দিক থেকে অগ্রগণ্য এবং ইসলামি আইনশাস্ত্রের অন্যতম সেরা পণ্ডিত। রাসূলুল্লাহ (সাঃ) ও তাঁর সম্পর্কে বলেছেন-

'কুরআন যেভাবে নাজিল হয়েছে, সে রকম বিশুদ্ধভাবে কুরআন তিলাওয়াত করে কেউ যদি আনন্দিত হতে চায়, সে যেন ইবনে উম্মে আবদের (ইবনে মাসউদ) মতো করে তিলাওয়াত করে।' (ইবনে মাজাহ : ১৩৮)

আবদুল্লাহ ইবনে মাসউদ (রা.) নিজের ব্যাপারে বলতেন

‘যিনি ছাড়া আর কোনো ইলাহ নেই, সেই আল্লাহর কসম! আল্লাহর কিতাবের এমন কোনো একটি আয়াত নাজিল হয়নি, যার সম্পর্কে আমি জানি না- তা কোথায় নাজিল হয়েছে এবং কী সম্পর্কে নাজিল হয়েছে।' (মুসলিম : ২৪৬৩)

জ্ঞানের জগতের বাইরে তিনি ছিলেন একজন কর্মঠ ও বিচক্ষণ ব্যক্তি এবং রণাঙ্গনের বীর মুজাহিদ। রাসূলুল্লাহ (সাঃ) এর পর তিনিই প্রথম কাবার চত্বরে প্রকাশ্যে কুরআন তিলাওয়াত করেন। আল্লাহর জমিনে কুরআন তিলাওয়াতের জন্য প্রথম নির্যাতিত এবং রক্ত ঝরানো ব্যক্তি তিনিই। বদর, উহুদ, খন্দক ও খায়বারসহ বিভিন্ন যুদ্ধে তিনি সাহসের সাথে লড়াই করেছেন, কঠিন সময়ে জীবনবাজি রেখে নিরাপত্তা দিয়েছেন রাসূল (সাঃ) কে। জীবনের বিরাট একটা সময় রাসূল (সাঃ) -এর সাথে কাটানোর সুযোগ পেয়েছিলেন তিনি। রাসূল (সাঃ) -এর পরিবারের সাথেও তাঁর ছিল দারুণ সখ্য। এজন্য দূরবর্তী অনেক সাহাবি রাসূল (সাঃ) এর পরিবারেরই একজন মনে করতেন তাঁকে।

রাসূল (সাঃ) -এর আপন হাতে গড়া এই তরুণ সাহাবি খলিফা উমর (রা.)-এর শাসনামলে কুফার কাজি (বিচারক) হিসেবে ১০ বছর দায়িত্ব পালন করেন। কাজির দায়িত্ব ছাড়াও তিনি বায়তুলমাল (রাষ্ট্রীয় কোষাগার), শিক্ষা-প্রশিক্ষণ এবং উজিরের দায়িত্বও সফলতার সাথে পালন করেন। ইবনে মাসউদ (রা.)-এর ফিকহি জ্ঞানের ধারা আলকামা, ইবরাহিম নাখারি, হাম্মাদ ইবনে সোলায়মান হয়ে ইমাম আবু হানিফা (রহ.) পর্যন্ত পৌঁছেছে এবং এই ফিকহি জ্ঞানের ধারাকে কেন্দ্র করেই মূলত গড়ে উঠেছে হানাফি মাজহাব।

উসামা ইবনে জায়েদ (রা.):

তরুণদের হাতে নেতৃত্বের ভার তুলে দেওয়া খুবই ঝুঁকিপূর্ণ একটি কাজ। কিন্তু দায়িত্বপ্রাপ্ত তরুণ যদি হয় যথোপযুক্ত ও যোগ্য কান্ডারি, তবে তরুণ নেতৃত্বও বয়ে আনতে পারে বিস্ময়কর ফলাফল। উসামা ইবনে জায়েদ (রা.) ছিলেন তারই বাস্তব নমুনা। উসামা (রা.) ছিলেন জায়েদ ইবনে হারেসা (রা.)-এর পুত্র। বিশ্বনবি (সাঃ) এই তরুণকে নতুন সেনাপতিরূপে আবিষ্কার করেছিলেন।

বিদায় হজের পর সিরিয়া অভিযানে রাসূল (সাঃ) বিশাল এক বাহিনী প্রেরণ করেন। এই গুরুত্বপূর্ণ অভিযানে নেতৃত্ব দেওয়ার জন্য আবু বকর, উমর ও আলি (রা.)-এর মতো জ্যেষ্ঠ সাহাবিগণ থাকলেও রাসূল সেনাপতির দায়িত্বভার তুলে দেন ২০ বছর বয়সি টগবগে তরুণ উসামা ইবনে জায়েদ (রা.)-এর হাতে।

এটা ছিল তরুণ উসামা (রা.)-এর প্রতি এক মহাসম্মান, তাঁর বাবা জায়েদ ইবনে হারেসা (রা.)-এর জন্যও সম্মান! একই সঙ্গে রাসূল (সাঃ) -এর এই নিয়োগ ছিল তারুণ্যের উজ্জীবন শক্তি, লক্ষ্য অর্জনে অনড় মনোভাব এবং তাদের বীরত্বের প্রতি অপরিসীম আস্থার প্রতীক। রাসূল (সাঃ) এর এই নিয়োগ তরুণ প্রজন্মকে ইসলামি রাষ্ট্রের গুরুদায়িত্ব বহনে উজ্জীবিত করেছিল দারুণভাবে।
স্বাভাবিকভাবেই কিছু ব্যক্তিবর্গ এই নিয়োগে অস্বস্তিবোধ করছিলেন; কিন্তু রাসূল (সাঃ) নিজ সিদ্ধান্তে অনড় থেকে বললেন

'হে লোকসকল! আজ তোমরা তাঁর সেনাপতিত্বের ব্যাপারে সমালোচনা করছ, অবশ্য ইতঃপূর্বে তোমরা তাঁর পিতার সেনাপতিত্বের ব্যাপারেও সমালোচনা করেছিলে। আল্লাহর কসম!

সে (জায়েদ ইবনে হারেসা রা.) ছিল সেনাপতি হওয়ার জন্য যথাযোগ্য ব্যক্তি এবং আমার প্রিয়ভাজন। তাঁর মৃত্যুর পর উসামা ইবনে জায়েদও আমার কাছে সর্বাধিক প্রিয় ব্যক্তি।(বুখারী-৪২৫০)

এই ব্যাপারে সালিম (রহ.) তাঁর পিতা থেকে একটি হাদিস বর্ণনা করেন, রাসূলুল্লাহ (সাঃ) মিম্বারের ওপর দাঁড়িয়ে বলেছেন

'তোমরা যদি তাঁর (উসামা) নেতৃত্বের ব্যাপারে সমালোচনা করো, তবে তোমরা তো ইতঃপূর্বে তাঁর পিতার নেতৃত্ব নিয়েও সমালোচনা করেছিলে। আল্লাহর শপথ! সে নেতৃত্বের যোগ্য ছিল। সে ছিল আমার কাছে সর্বাধিক প্রিয়। এও খুব যোগ্য; এ ছাড়া সে আমার অধিক প্রিয়ও। সুতরাং আমি তোমাদের উপদেশ দিচ্ছি, উসামার সাথে সুন্দর ব্যবহার করো। সে তোমাদের মধ্যে সৎকর্মশীলদের অন্যতম।' (মুসলিম : ২৪২৬)

এমনিভাবে রাসূল (সাঃ) এর হাতে গড়া তরুণদের প্রত্যেকেই ছিলেন উম্মাহর একেকজন উজ্জ্বল নক্ষত্র। আল্লাহভীরুতায়, বিশুদ্ধ জ্ঞান বিতরণে, বিচারকার্য পরিচালনায়, চারিত্রিক মাধুর্যতায়, বীরত্ব প্রদর্শনে, সমাজ সংস্কারে, অনুপ্রেরণায় তাঁরা তাঁদের সময়টাকে আলোকিত করে রেখেছিলেন। পথ দেখিয়েছিলেন সাহসিকতার সাথে এবং ধারা পরম্পরায় তৈরি করে গিয়েছেন পরবর্তী শ্রেষ্ঠ প্রজন্ম।

তারুণ্য উঠতি বয়সের একটি উদ্দীপনার নাম। তারুণ্য মানে শক্তি, উচ্ছ্বাস ও বাধার প্রাচীর ডিঙিয়ে দুর্বার গতিতে সামনে ছুটে চলা। স্রোতের বিপরীতে সাঁতারে পাড়ি দেওয়াই তারুণ্যের ধর্ম। চেতনাদীপ্ত তরুণরা যখন জেগে ওঠে, তখন প্রতিবন্ধকতার সকল চড়াই-উতরাই মাড়িয়ে ছিনিয়ে আনে বিজয়ের গৌরব। বিজয়ের পুষ্পমালা তাদের পদচুম্বন করে। মাত্র ১৭ বছর বয়সের তরুণ মুহাম্মাদ বিন কাসিম ভারতবর্ষে ইসলামের পতাকা সমুন্নত করেছিলেন। তরুণ উসামা ইবনে জায়েদ (রা.) নেতৃত্ব দিয়েছিলেন পরাক্রমশালী রোমানদের বিরুদ্ধে। বুদ্ধিদীপ্ত উত্তরে উমর (রা.)-এর পরামর্শ সভায় বয়োজ্যেষ্ঠ সাহাবিদের তাক লাগিয়ে দিয়েছিলেন প্রাজ্ঞ তরুণ আবদুল্লাহ ইবনে আব্বাস (রা.)। এমনিভাবে প্রত্যেক প্রজন্মে আমাদের জন্য সম্ভাবনার আলোকবর্তিকাস্বরূপ হাজির ছিলেন একদল চৌকশ মুসলিম তরুণ।

একটি আদর্শ সমাজ বিনির্মাণে তরুণদেরই জেগে উঠতে হবে, পথ দেখাতে হবে জাতিকে। তারুণ্যের হাত ধরেই এগিয়ে যাবে বাংলাদেশ। দেশের মোট জনসংখ্যার বিশাল একটা অংশই তরুণ। এই প্রাণোচ্ছল প্ৰজন্য বর্তমানে আমাদের সামাজিক সমস্যা সমাধানের এক অভিনব শক্তি। সৎ ও যোগ্য নেতৃত্ব এবং আন্তরিক কর্মতৎপরতার মাধ্যমে সুখী-সমৃদ্ধ সমাজ গঠনে দেশের অগ্রগতির ধারাকে অব্যাহত রাখতে তাদেরই সর্বাগ্রে এগিয়ে আসতে হবে। কিন্তু তাদের গাইড করার দায়িত্বটা আমাদের কাঁধেই বর্তায়। আমরা যদি তাদের গড়ে তুলতে ব্যর্থ হই, তাহলে অভিশাপ হয়ে পুরো জাতির ঘাড়ে চেপে বসবে এই তারুণ্য। এক্ষেত্রে নবিদের কর্মতৎপরতা হতে পারে মুসলিম তরুণদের জন্য প্রেরণার বাতিঘর। রাসূল স্বয়ং আমাদের দেখিয়ে গিয়েছেন—কীভাবে তারুণ্যের এই শক্তিকে কাজে লাগাতে হয়। তারুণ্য বিনির্মাণে সেই নববি কৌশলগুলো যদি আমরা সঠিকভাবে আয়ত্ত করতে পারি, তবে জাতীয় জীবনে আলোর ছোঁয়া লাগবেই।

