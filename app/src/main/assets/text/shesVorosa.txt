চারজন চারটি বাইক নিয়ে একটি উঁচু বিল্ডিংয়ের সামনে এসে দাঁড়াল। বিল্ডিংয়ের ১০ তলায় তাদের অফিস। অফিস টাইমে বাইকগুলো তারা রাস্তার পাশেই পার্কিং করে রাখে।

দুজন বলল—‘আমরা আল্লাহর ওপর ভরসা করি, বাইকে তালা দেওয়ার কী দরকার? আল্লাহই আমাদের বাইক হেফাজত করবেন।' অন্য দুজন বলল ‘আমরা নিজের পক্ষ থেকে সাধ্যানুযায়ী নিরাপত্তা নিশ্চিত করে বাকিটার জন্য আল্লাহর ওপর ভরসা করলাম। ফলে তারা বাইকে তালা দিয়েই অফিসে গেল।

অফিস শেষে নিচে নেমে তারা দেখল-প্রথম দুজনের মধ্যে একজনের বাইক চুরি হয়ে গেছে। অপর দুজনের মধ্যে একজনের বাইক অন্য গাড়ির ধাক্কায় ভীষণভাবে ক্ষতিগ্রস্ত হয়েছে।

প্রথম দুজন কোনো ধরনের জাগতিক উপায় অবলম্বন না করে আল্লাহর ওপর তাওয়াক্কুল করেছিল। কিন্তু দেখা গেল একজনের বাইক চুরি হয়ে গেছে, অপরজনেরটা ঠিক আছে। দ্বিতীয় দলের ক্ষেত্রেও একই পরিণতি। জাগতিক উপায় অবলম্বনের পরও একজনেরটা ক্ষতিগ্রস্ত হয়েছে, অপরজনেরটা ঠিক আছে।

উপরিউক্ত ঘটনার পরিপ্রেক্ষিতে খুব স্বাভাবিকভাবে মনে প্রশ্ন জাগে তাহলে কোন প্রকারের তাওয়াক্কুল আমরা করব? জাগতিক উপায়-উপকরণ অবলম্বন করে, নাকি এগুলো ছাড়াই? আর সঠিকভাবে তাওয়াক্কুল করার পরও কি বৈষয়িক ক্ষতি হতে পারে? তাওয়াক্কুল ছাড়াও কি জীবন ও সম্পদ নিরাপদ থাকতে পারে?

এসব প্রশ্নেরই উত্তর খোঁজার চেষ্টা করব এবার। তবে তার আগে চলুন জেনে নেওয়া যাক—তাওয়াক্কুল কী, এর গুরুত্ব কতটুকু এবং এর ধরনই-বা কেমন।

তাওয়াক্কুল কি

সাধারণত ভরসা করাকেই আরবি ভাষায় বলে তাওয়াক্কুল। মানুষ তার জীবন পরিচালনা ও বিভিন্ন চাহিদা মেটানোর জন্য কারও না কারও ওপর নির্ভর করে। এই নির্ভরতাকেই বলে তাওয়াক্কুল। তাওয়াক্কুলের শাব্দিক অর্থ—

• আল্লাহর ওপর ভরসা ও নির্ভর করা (To rely upon Allah.) 
• তাঁর নিকট কার্যভার অর্পণ করা (To put your trust on Allah.)

পারিভাষিক অর্থে তাওয়াক্কুল হলো কর্মশেষে ফলাফলের জন্য আল্লাহর ওপর নির্ভরতা। তাওয়াক্কুলের মূল হাকিকত হলো—মানুষ আল্লাহকে সকল কাজের কর্মবিধায়ক মনে করবে।

ইসলামি চিন্তাবিদ ও স্কলারগণ বিভিন্ন দৃষ্টিকোণ থেকে তাওয়াক্কুলের সংজ্ঞায়ন করেছেন। ইসলামি চিন্তাবিদদের অনেকেই মনে করেন, তাওয়াক্কুল হলো আত্মিক স্থিতি বা স্থিরতা। অর্থাৎ, নিজের ইহকাল-পরকালের ভূতভবিষ্যৎ সমস্তই আল্লাহর নিকট সমর্পণ করা। নিজেকে তুচ্ছ করে রবের নিকট সঁপে দেওয়াই তাওয়াক্কুল। সাহাল (রহ.) বলেন

"তাওয়াক্কুল হলো আল্লাহর সিদ্ধান্ত বান্দা কর্তৃক সাদরে গ্রহণ করা। (ইউসুফ আল কারজাভি, আত-তাওয়াক্কুল : পৃ.-১৮)

তাওয়াক্কুল সম্পর্কে হাসান (রহ.) বলেছেন-

'মালিকের ওপর বান্দার তাওয়াক্কুলের অর্থ, আল্লাহই তার নির্ভরতার স্থান—এ কথা সে মনে রাখবে। (ইবনু রজব, জামেউল উলুম ওয়াল হিকাম : পৃ.-৪৩৭)

আজ-জুবাইদি (রহ.) বলেন ‘আল্লাহ তায়ালার নিকট যা আছে, তার ওপর নির্ভর করা এবং মানুষের হাতে যা আছে, তার প্রতি আশাহত থাকাকে তাওয়াক্কুল
বলে। (মুরতাজা আজ-জুবাইদি, তাজুল আরুস শীর্ষ শব্দ (وكل)

উমর (রা.) খুব সুন্দর করে তাওয়াক্কুলের সংজ্ঞা দিয়েছেন। তিনি বলেন ‘প্রকৃত মুতাওয়াক্কিল তিনি, যিনি জমিনে বীজ বপন করে, অতঃপর ফসলের জন্য আল্লাহ তায়ালার ওপর ভরসা করে। (ইবনু রজব, জামেউল উলুম ওয়াল হিকাম)

তাওয়াক্কুল কার ওপর করব

মুমিন ব্যক্তি তাওয়াক্কুল করবে কেবলই মহান আল্লাহর ওপর; কোনো উপায়-উপকরণ, অর্থ-সম্পদ, ক্ষমতা কিংবা ব্যক্তির ওপর নয়। আল্লাহ বলেন-

وعلى الله فتوكلوآ ان كنتم مؤمنين

যদি তোমরা মুমিন হয়ে থাকো, তবে আল্লাহর ওপর ভরসা করো।' (সূরা মায়েদা : ২৩)

وتوكل على الحي الذي لا يموت 

‘আর তুমি ভরসা করো এমন চিরঞ্জীব সত্তার ওপর, যিনি কখনো মৃত্যুবরণ করেন না।' (সূরা ফুরকান : ৫৮)

وعلى الله فليتوكل المؤمنون

‘আর আল্লাহর ওপরই মুমিনদের ভরসা করা উচিত।' (সূরা ইবরাহিম : ১১)

قل هو ربي لا إله إلا هو عليه توكلت واليه متا

‘এদের বলে দাও, তিনিই আমার রব: তিনি ছাড়া আর কোনো মাবুদ নেই। তাঁরই ওপর আমি ভরসা করেছি এবং তাঁরই কাছে আমাকে ফিরে যেতে হবে।' (সূরা রা'দ : ৩০)

فإذا عزمت فتوكل على الله إن الله يحب المتوكلين - 

'অতঃপর যখন কোনো ব্যাপারে সংকল্পবদ্ধ হও, তখন আল্লাহর ওপরই ভরসা করো। নিশ্চয় আল্লাহ ভরসাকারীদের পছন্দ করেন। (সূরা আলে ইমরান : ১৫৯)

আল্লাহ ব্যতীত অন্য কারও ওপর তাওয়াক্কুল করা হারাম এবং তা শিরকের পর্যায়ভুক্ত। যারা আল্লাহ ব্যতীত কোনো সৃষ্টি বা উপায়-উপকরণের ওপর নির্ভর করে, প্রকৃতপক্ষে তারা আল্লাহর অভিভাকত্বকেই অস্বীকার করে। তারা প্রয়োজন পূরণের জন্য ভুল কাউকে ক্ষমতাসম্পন্ন মনে করে অথবা জ্ঞান-গরিমা, অর্থ-সম্পদের বলে নিজেকে স্বয়ংসম্পন্ন ভেবে আত্ম-অহমিকায় ভুগতে থাকে। চিন্তা করে, তারা আল্লাহর নিকট মুখাপেক্ষী নয়। অথচ মানুষের সবকিছুই আল্লাহর নিকট মুখাপেক্ষী। আল্লাহর অনুগ্রহ ব্যতীত মানুষের অস্তিত্বই অসম্ভব। সূচনা থেকে শুরু করে অনন্তকাল পর্যন্ত তিনিই মানুষের প্রকৃত অভিভাবক। মহান আল্লাহ বলেন

يأيها الناس أنتم الفقراء إلى الله والله هو الغني الحميد -

'হে মানুষ! তোমরা আল্লাহর মুখাপেক্ষী, আর আল্লাহ তো অভাবমুক্ত, প্রশংসিত।' (সূরা ফাতির : ১৫)

إن الله هو الرزاق ذو القوة المتين ‘

আল্লাহই তো জীবিকাদাতা, শক্তির আধার।' (সূরা জারিয়াত : ৫৮)

وما بكم من نعمة فمن الله ثم إذا مسكم الفرفاليه تجزون

‘তোমাদের ওপর যা কিছু করুণা রয়েছে, তার সবকিছুই আল্লাহর পক্ষ থেকে। তারপর যখন তোমরা কোনো কঠিন সময়ের মুখোমুখি হও, তখন তোমরা নিজেরাই নিজেদের ফরিয়াদ নিয়ে তাঁরই দিকে দৌড়াতে থাকো।' (সূরা নাহল : ৫৩)

رب المشرق والمغرب لا إله إلا هو فاتخذه وكيلا -

‘তিনি পূর্ব ও পশ্চিমের মালিক। তিনি ছাড়া আর কোনো ইলাহ নেই। তাই তাঁকেই অভিভাবক হিসেবে গ্রহণ করো।' (সূরা মুজ্জাম্মিল : ০৯ )

সুতরাং আল্লাহ ব্যতীত অন্য কোনো সত্তা কিংবা উপায়-উপকরণের ওপর ভরসা করা থেকে আমাদের অবশ্যই দূরে থাকতে হবে। আমরা প্রায়শই বলে থাকি—'এই চাকরি বা ব্যাবসাটাই আমার শেষ ভরসা।' 'এই সন্তানই আমার পড়ন্ত সময়ের আস্থা।' 'বাড়িটা করার জন্য ব্যাংকের ঋণই এখন শেষ ভরসা।' এগুলোর ওপর পুরোপুরি তাওয়াক্কুল করলে নিজের অজান্তেই আমরা শিরকে জড়িয়ে পড়ছি। মুমিন হিসেবে আমাদের কর্তব্য হলো যাবতীয় উপায়-উপকরণ ব্যবহার করে কার্যোদ্ধারের সর্বোচ্চ প্রচেষ্টা চালিয়ে যাওয়া এবং ফলাফলের জন্য আল্লাহর ওপর ভরসা করা; যেমনটি নবি শোয়াইব (আ.) বলেছিলেন তাঁর রবের নিকট

إن أريد إلا الإصلاح ما استطعت وما توفيقي إلا بالله عليه توكلت واليه أنيب

‘আমি তো আমার সাধ্য অনুযায়ী সংশোধন করতে চাই। আমি যা কিছু করতে চাই, তা সবই আল্লাহর তাওফিকের ওপর নির্ভর করে। তাঁরই ওপর আমি ভরসা করেছি এবং সব ব্যাপারে তাঁরই দিকে রুজু করি।' (সূরা হুদ : ৮৮)

তাওয়াক্কুলের গুরুত্ব

তাওয়াক্কুল একটি ইবাদত। আল্লাহর একত্ববাদের স্বীকৃতিদানে তাওয়াক্কুলের মতো উঁচু স্তর দ্বিতীয়টি মেলে না। একজন বিশ্বাসীর প্রতিটি কাজে, প্রতিটি পদক্ষেপে আল্লাহর ওপর তাওয়াক্কুল করা আবশ্যক। কুরআনের অসংখ্য স্থানে এই বিষয়ে বিভিন্ন আঙ্গিকে নির্দেশনা দেওয়া হয়েছে।

এ ছাড়াও আল্লাহ তায়ালা মুমিনদের তাওয়াক্কুলের নির্দেশ দিয়ে বেশ কিছু আয়াত নাজিল করেছেন

وعلى الله فتوكلوا إن كنتم مؤمنين

'যদি তোমরা মুমিন হয়ে থাকো, তবে আল্লাহর ওপর ভরসা করো।' (সূরা মায়েদা : ২৩)

قل حسبي الله عليه يتوكل المتوكلون

'বলুন, হে নবি! আমার জন্য আল্লাহই যথেষ্ট। নির্ভরকারীরা তাঁরই ওপর নির্ভর করে।' (সূরা জুমার : ৩৮)

وتوكل على العزيز الرحيم -

‘আর সেই পরাক্রান্ত ও দয়াময়ের ওপর ভরসা করো।' (সূরা শুআরা : ২১৭)

যারা সত্যিকার অর্থে আল্লাহর ওপর ভরসা করে, তাদের জন্য আল্লাহ যথেষ্ট হয়ে যান। তখন তার যা প্রয়োজন, দয়াময় রব নিজ থেকেই সেটার ব্যবস্থা করে দেন। আল্লাহ তায়ালা বলেন

ومن يتوكل على الله فهو حسبه إن الله بالغ أمره قد جعل الله يكن شيء قدرا -

“যে ব্যক্তি আল্লাহর ওপর নির্ভর করে, আল্লাহ তার জন্য যথেষ্ট। নিশ্চয় আল্লাহ তার ইচ্ছে পূরণ করবেনই। আল্লাহ প্রতিটি জিনিসের জন্য একটা মাত্রা ঠিক করে রেখেছেন।' (সূরা তালাক : ০৩)

স্বয়ং আল্লাহ যার হয়ে যান, কোন অপূর্ণতা তাকে ছোঁয়ার দুঃসাহস রাখে?

আল্লাহর ভালোবাসাপ্রাপ্তি : মানুষ তার পরম করুণাময় প্রভুকে নিজের একমাত্র অভিভাবকরূপে গ্রহণ করে, তাঁর নিকট নিজের সমস্ত সত্তাকে সঁপে দেয়, তাঁর ওপরই ভরসা করে, তখন করুণার আধার আল্লাহ বান্দার প্রতি খুশি হয়ে যান। যে বান্দা তাঁকে বিশ্বাস করে, এতটা নির্ভর করে তাঁর ওপর, সেই বান্দার জন্য তিনি নিজের ভালোবাসা ও নিয়ামতের দুয়ার খুলে দেন। আল্লাহ তায়ালা ইরশাদ করেছেন

إن الله يحب المتوكلين

'নিশ্চয় আল্লাহ তাওয়াক্কুলকারীদের ভালোবাসেন।' (সূরা আলে ইমরান : ১৫৯)

অহংকার থেকে মুক্তি: তাওয়াক্কুলশূন্য হৃদয়ে বাধাহীনভাবে এবং খুব সহজেই অহংকার প্রবেশ করে। আর অহংকার মুমিনের সমস্ত নেক আমল বিনষ্ট করে দেয়। তাওয়াক্কুলহীনতা যেমন বান্দাকে আল্লাহর সিদ্ধান্তের ওপর অটল থাকতে দেয় না, ঠিক তেমনই আল্লাহ থেকে প্রাপ্ত নিয়ামতের শুকরিয়া করাও ভুলিয়ে দেয়। এর ফলে বান্দা হয়ে ওঠে দাম্ভিক ও অহংকারী।

كلا إن الإنسان ليطفى- أن راه استغنی

‘সত্যি সত্যি মানুষ সীমালঙ্ঘন করে। কারণ, সে নিজেকে অভাবমুক্ত মনে করে।' (সূরা আলাক : ৬-৭)

ঈমানের বৈশিষ্ট্য অর্জন: একজন মুমিন-মুসলমানের মুতাওয়াক্কিল বা আল্লাহর ওপর ভরসাকারী হয়ে থাকাই বাঞ্ছনীয়। বস্তুত আল্লাহর ওপর ভরসা করা দুনিয়া ও আখিরাতে সমৃদ্ধি লাভের একমাত্র কার্যকর ও মসৃণ পন্থা। মুমিনদের বৈশিষ্ট্য বর্ণনা করতে গিয়ে আল্লাহ তায়ালা বলেন-

إنما المؤمنون الذين إذا ذكر الله وجلت قلوبهم وإذا ثليث عليهم أيته زادتهم إيمانا وعلى ربهم يتوكلون

‘প্রকৃত ঈমানদার তো তাঁরাই, আল্লাহকে স্মরণ করা হলে যাদের হৃদয় কেঁপে ওঠে, আল্লাহর আয়াত তাঁদের সামনে পড়া হলে তাঁদের ঈমান বেড়ে যায় এবং তাঁরা নিজেদের রবের ওপর ভরসা করে।' (সূরা আনফাল: ০২)

স্বজাতির লোকদের সাথে বিতর্কের পরিস্থিতিতে আল্লাহর ওপর ভরসার ব্যাপারে নবিদের উক্তিকে আল্লাহ সরাসরি উল্লেখ করেছেন

ومالنا الا نتوكل على الله وقد هدينا سبلنا ولنصبرن على ما اذيتمونا وعلى الله فليتوكل المتوكلون

‘আমাদের আল্লাহর ওপর ভরসা না করার কী কারণ থাকতে পারে, অথচ তিনি আমাদের আমাদের পথ বলে দিয়েছেন? তোমরা আমাদের ওপর নিপীড়ন চালােচ্ছ, তার জন্য আমরা ধৈর্যধারণ করব। ভরসাকারীদের কেবল আল্লাহর ওপরই ভরসা করা উচিত।' (সূরা ইবরাহিম : ১২)

অন্যদিকে আল্লাহর ওপর তাওয়াক্কুল না করা মুনাফিকদের বৈশিষ্ট্য। তারা ভাবে—উন্নতি-অবনতি সবকিছু কেবলই মেধা, পরিশ্রম ও অর্থ-সম্পদের ওপর নির্ভরশীল। এই জন্য তারা দুনিয়ার উপকরণগুলোকে সমস্ত কিছুর মূল বিবেচনা করে, এগুলো অর্জন করাকেই জীবনের একমাত্র লক্ষ্য-উদ্দেশ্য মনে করে। ফলে তারা জ্বলন্ত সত্যকে অস্বীকার করে এবং যাবতীয় অবৈধ ও জুলুম-নির্যাতনের পথ বেছে নেয়। মহান আল্লাহ তাদের উদ্দেশে বলেন

وله خزائن السموات والأرض ولكن المنفقين لا يفقهون

ভূমণ্ডল ও নভোমণ্ডলের ধনভান্ডার তো আল্লাহরই, কিন্তু মুনাফিকরা তা বোঝে না।' (সূরা মুনাফিকুন : ৭)

তাওয়াক্কুল নবিদের বৈশিষ্ট্য: 

তাওয়াক্কুল নবিগণের অন্যতম বৈশিষ্ট্য। প্রত্যেক নবিই আল্লাহর ওপর তাওয়াক্কুলের উজ্জ্বলতম দৃষ্টান্ত উপস্থাপন করেছেন। আর যে বৈশিষ্ট্যটি সমস্ত নবির চরিত্রের অংশ ছিল, তা অবশ্যই শ্রেষ্ঠ বৈশিষ্ট্য। এবার কয়েকজন উল্লেখযোগ্য আম্বিয়ায়ে কেরামের তাওয়াক্কুলের নিদর্শন দেখে নেওয়া যাক

নুহ (আ.)-এর তাওয়াক্কুল: 

নুহ (আ.) তাঁর জনপদের অধিবাসীদের দীর্ঘ সাড়ে নয়শো বছর ধরে আল্লাহর একত্ববাদের প্রতি আহ্বান করেছিলেন, কিন্তু মাত্র ৮০ জন ব্যক্তি ছাড়া কেউ-ই তাঁর এই ডাকে সাড়া দেয়নি। উলটো তারা এই দাওয়াতকে নিজেদের জন্য খুবই অসহ্য ও বিরক্তিকর বলে প্রকাশ করেছিল; ষড়যন্ত্রে লিপ্ত হয়েছিল তাঁর বিরুদ্ধে। এই ষড়যন্ত্রের জবাবে তিনি নিজ জাতির লোকজনদের তাওয়াক্কুলের সাহসী বাণী উচ্চারণ করেছিলেন

يقوم إن كان كبر عليكم مقامي وتذكيرئ بايت الله فعلی الله توكلت

'হে আমার সম্প্রদায়! আমার অবস্থিতি আর আল্লাহর আয়াতসমূহ দ্বারা তোমাদের প্রতি আমার উপদেশ দান যদি তোমাদের কাছে অসহ্য মনে হয় (তাতে আমার কোনো পরোয়া নেই)। কারণ, আমি ভরসা করি আল্লাহর ওপর। (সূরা ইউনুস: ৭১)

হুদ (আ.)-এর তাওয়াক্কুল:

আদ জাতি পৌত্তলিকতা ও কাল্পনিক দেবতার পূজায় মত্ত ছিল। তাদের শোধরানোর জন্য আল্লাহ হুদ (আ.)-কে প্রেরণ করলেন। হুদ (আ.) তাঁর জাতিকে আল্লাহর একত্ববাদের দিকে আহ্বান করে সমস্ত মিথ্যা উপাস্য পরিত্যাগ করতে বললেন। কিন্তু তাঁর জাতি এই আহ্বান নাকচ করে উলটো বলা শুরু করল—'তোমার ওপর দেবতাদের গজব পড়ুক!' জবাবে হুদ (আ.) তাওয়াক্কুলের নিদর্শন স্থাপন করে বললেন

من دونه فكيدوني جميعا ثم لا تنظرون

‘তোমরা সবাই মিলে আমার বিরুদ্ধে যা করার করো, তাতে কোনো ত্রুটি রেখ না এবং আমাকে একটুও ছাড় দিয়ো না।' (সূরা হুদ : ৫৫)

إني توكلت على الله ربي وربكم ما من دابة إلا هو أخل بناصيتها

‘আমি আল্লাহর ওপর নিশ্চিত ভরসা করেছি, যিনি আমার ও তোমাদের প্রতিপালক। পৃথিবীর বুকে বিচরণকারী এমন কোনো প্রাণী নেই—যা তাঁর পূর্ণ আয়ত্তাধীন নয়।' (সূরা হুদ : ৫৬)

ইবরাহিম (আ.)-এর তাওয়াক্কুল:

মুসলিম জাতির পিতা সাইয়্যিদুনা ইবরাহিম (আ.) আল্লাহর ওপর তাওয়াক্কুলের জন্য ইতিহাসের উজ্জ্বলতম তারকা। কঠিন মুসিবতের মাঝে অবস্থান করেও তিনি ছিলেন আল্লাহর আস্থায় অনড় । যুবক বয়সেই তিনি গ্রহ-নক্ষত্র ও মূর্তিপূজারি নিজ জাতিকে দৃপ্তকণ্ঠে বলেছিলেন—

إذ قالوا لقومهم إنّا برءوا منكم ومما تعبدون من دون الله كفرنا بكم وبدا بيننا وبينكم العداوة والبغضاء ابدا حتى تؤمنوا بالله وحدة إلا قول إبرهيم لأبيه لاستغفرت لك وما أملك تلك من الله من شيء

‘তিনি তাঁর কওমকে স্পষ্ট ভাষায় বলেছিলেন “তোমাদের সঙ্গে এবং আল্লাহকে বাদ দিয়ে তোমরা যাদের ইবাদত করো, তাদের সঙ্গে আমাদের কোনো সম্পর্ক নেই। আমরা তোমাদের প্রত্যাখ্যান করছি। আমাদের আর তোমাদের মাঝে চিরকালের জন্য শত্রুতা ও বিদ্বেষ শুরু হয়ে গেছে (এবং তা চলতেই থাকবে), যতক্ষণ না তোমরা এক আল্লাহর প্রতি ঈমান আনো।' (সূরা মুমতাহিনা : ৪)

তাওহিদের এই স্পষ্ট ঘোষণার পরিপ্রেক্ষিতে তাঁর ওপর যে পাহাড়সম বিপদ অপেক্ষমাণ ছিল, তা তিনি ভালো করেই জানতেন। কিন্তু সেসব থোড়াই পরোয়া করে আসন্ন মুসিবত মোকাবিলার জন্য নিশ্চিত মনে আল্লাহর ওপর তাওয়াক্কুল করেছিলেন তিনি। দ্ব্যর্থহীন কণ্ঠে ঘোষণা দিয়েছিলেন—

ربنا عليك توكلنا واليك انبنا وإليك المصير

“হে আমাদের পালনকর্তা! আমরা তোমারই ওপর ভরসা করছি, তোমারই দিকে মুখ ফিরিয়েছি এবং তোমার নিকটেই আমাদের ফিরে আসতে হবে।' (সূরা মুমতাহিনা : ৪)

তাওহিদের এই দৃপ্ত ঘোষণার ফলে ইবরাহিম (আ.)-এর জাতি তাঁকে বিশাল অগ্নিকুণ্ডে নিক্ষেপের জন্য প্রস্তুত করল। পুরো জাতি এমনকী নিজ পিতাও তাঁর বিরুদ্ধে। সামনে জ্বলন্ত অগ্নিকুণ্ড, পেছনে শাস্তিদানের প্রতীক্ষায় স্লোগানরত বিরুদ্ধ শক্তি; এমন কঠিন মুসিবতের সময় আল্লাহর ওপর পূর্ণ আস্থা ও বিশ্বাসে উদ্দীপ্ত সাইয়্যিদুনা ইবরাহিম (আ.) বলেছিলেন-

حسبنا الله ونعم الوكيل

‘আল্লাহই আমাদের জন্য যথেষ্ট এবং তিনিই উত্তম অভিভাবক। (সূরা আলে ইমরান : ১৭৩)


ইবনে আব্বাস (রা.) থেকে বর্ণিত

حسبنا الله ونعم الوكيل

বাক্যটি ইবরাহিম (আ.) বলেছিলেন, যখন তিনি অগ্নিতে নিক্ষিপ্ত হয়েছিলেন। আর মুহাম্মাদ ও এ কথা বলেছিলেন, লোকেরা যখন তাঁকে উদ্দেশ্য করে বলেছিল—“তোমাদের বিরুদ্ধে লোক জমায়েত হয়েছে, সুতরাং তোমরা তাদের ভয় করো।” কিন্তু তাদের এ কথাটি মুমিনদের ঈমানকে আরও দৃঢ়তর করেছিল। আর তাঁরাও নবিজির মতো করে বলেছিলেন—“আল্লাহই আমাদের জন্য যথেষ্ট এবং তিনি কত উত্তম কর্মবিধায়ক।(বুখারি : ৪৫৬৩)

ইউসুফ (আ.)-এর তাওয়াক্কুল:

আল্লাহর নবি ইউসুফ (আ.) জীবনব্যাপী বিভিন্ন ষড়যন্ত্রের শিকার হয়েছেন। ছোটোকালে ভাইদের ষড়যন্ত্রের কারণে বাবার থেকে বিচ্ছিন্ন হয়ে মিশরে দাস হিসেবে বিক্রি হয়েছেন। যুবক বয়সে প্রভাবশালী নারীর ষড়যন্ত্রের শিকার হয়ে মিথ্যা অপবাদে দীর্ঘকাল বন্দি থেকেছেন অন্ধকার কারাগারে। ঝঞ্ঝাবিক্ষুব্ধ সেই কঠিন দিনেও তিনি আল্লাহর ওপর অবিচল আস্থা থেকে একচুল স্থানচ্যুত হননি; বরং আল্লাহর কাছে দুআ মেঙেছেন

فاطر السماوات والأرض أنت ولين في الدنيا والأخرة توفني مسيما والحقني بالصالحين

‘হে আকাশ ও পৃথিবীর স্রষ্টা! দুনিয়া ও আখিরাতে আপনিই আমার অভিভাবক। ইসলামের ওপর আমাকে মৃত্যু দান করুন এবং পরিণামে আমাকে সৎকর্মপরায়ণদের অন্তর্ভুক্ত করুন।' (সূরা ইউসুফ : ১০১)

শোয়াইব (আ.)-এর তাওয়াক্কুল:

শোয়াইব (আ.)-এর জাতি মাদায়েনবাসী ছিল জোচ্চুরিতে অভ্যস্ত। তারা ওজনে কম দিয়ে মানুষ ঠকাত। মনে করত, ওজনে সঠিক দেওয়া হলে তাদের ব্যবসায় ক্ষতি হবে। ফলে জীবন নির্বাহ করার ক্ষেত্রে তারা সমস্যায় পতিত হবে। শোয়াইব (আ.) দীর্ঘদিন ধরে নিজ জাতিকে শোধরানোর চেষ্টা করলেন। বললেন—'আল্লাহর আনুগত্য মেনে নিয়ে তোমরা ওজনে সঠিক পরিমাপ দাও। এতে তোমাদের রিজিকে কোনো সমস্যা তো হবেই না; বরং অফুরন্ত বারাকাহ পাবে। কারণ, রিজিকের ভান্ডার আল্লাহর হাতে। আর আমি আমার রবের পক্ষে সুস্পষ্ট সাক্ষ্য দিচ্ছি। তোমাদের মতো অবাধ রোজগারের সাথে আমার কোনো সম্পৃক্ততা নেই, অথচ

ورزقني منه رزقا حسنا

“তিনি আমাকে উত্তম রিজিক দান করেন।” (সূরা হুদ : ৮৮)

কিন্তু মাদায়েনবাসী তাঁর কথায় কর্ণপাত না করে উলটো বিদ্রুপ শুরু করল। এমন পরিস্থিতিতে শোয়াইব (আ.)-এর ভাষ্য ছিল

إن أريد إلا الإصلاح ما استطعت وما توفيقي إلا بالله عليه توكلت واليه أنيب

“আমি তো যথাসাধ্য শোধরাতে চাই। আমার কাজের সাফল্য তো আল্লাহরই পক্ষ হতে আসে। আমি তাঁর ওপরই ভরসা করি এবং তাঁরই নিকট ফিরে যাই।' (সূরা হুদ: ৮৮)

মুসা (আ.)-এর তাওয়াক্কুল:

মুসা (আ.) দুর্দণ্ড প্রতাপশালী ফেরাউনের সামনে এক আল্লাহর গোলামির দিকে আহ্বান জানিয়েছিলেন। বনি ইসরাইলকে মুক্ত করার ঘোষণা দিয়েছিলেন শত বছরের গোলামির জিঞ্জির থেকে। এর অনিবার্য পরিণামে তাঁর ও বনি ইসরাইলের ওপর নেমে এসেছিল রাষ্ট্রীয় দমন-পীড়ন ও হত্যার ষড়যন্ত্র। এমন কঠিন পরিস্থিতিতে মুসা (আ.) তাঁর জাতিকে বলেছিলেন

يقوم إن كنتم أمنتم بالله فعليه توكلوا إن كنتم مسلمين

“হে আমার সম্প্রদায়! তোমরা যদি আল্লাহর ওপর ঈমান এনে থাকো, তবে তাঁরই ওপর ভরসা করো; যদি তোমরা আত্মসমর্পণকারী হও।' (সূরা ইউনুস : ৮৪)

উত্তরে তারা বলেছিল-

على الله توكلنا ربنا لا تجعلنا فتنة للقوم الظلمين ونجنا برحمتك من القوم الكفرين

‘আমরা আল্লাহর ওপর ভরসা করেছি। হে আমাদের পালনকর্তা! আমাদেরকে এই জালিমদের শিকারে পরিণত করো না। আর অনুগ্রহ করে এই কাফিরদের কবল থেকে আমাদের মুক্তি দাও।' (সূরা ইউনুস : ৮৫-৮৬)

অতঃপর কিবতিদের দাসত্ব থেকে মুক্তির জন্য মুসা (আ.) নিজ জাতিকে নিয়ে জেরুজালেমের দিকে যাত্রা করলেন। এই সংবাদ পেয়ে ফেরাউনও সৈন্যসামন্ত নিয়ে ধাওয়া করল তাদের পিছু পিছু। মুসা (আ.)সহ বনি ইসরাইলকে ইতিহাস থেকে মুছে দেওয়াই লক্ষ্য তার। সদলবলে মুসা (আ.) যখন লোহিত সাগরের তীরবর্তী হলেন, তখন দেখা গেল ফেরাউনের সৈন্যবাহিনী প্রায় তাদের নিকটবর্তী। সামনে বিশাল সমুদ্র, পেছনে ফেরাউনের সশস্ত্র সৈন্যদল। বনি ইসরাইল কিংকর্তব্যবিমূঢ় হয়ে ভয়ে কাঁপতে লাগল। বাঁচার মতো কোনো স্বপ্নই তাদের অবশিষ্ট রইল না। উৎকণ্ঠা মিশ্রিত কণ্ঠে তারা বলল—'আমরা তো ধরা পড়ে গেলাম!' কিন্তু আল্লাহর ওপর তাওয়াক্কুলের শ্রেষ্ঠ উপমা প্রদর্শন করে মুসা (আ.) বলে উঠলেন

لا إن مين ربي سيهدين

‘কক্ষনো না! নিশ্চয় আমার সাথে আছেন আমার রব; তিনিই আমাকে পথ দেখাবেন।' (সূরা শুআরা : ৬২)

মুসা (আ.)-এর তাওয়াক্কুলের এই শক্তিতে খুশি হয়ে আল্লাহ তায়ালা বললেন-

آن اضرب بعصاك البحر فانفلق فكان كل فرق كالطود

‘সাগরের বুকে তোমার লাঠি দিয়ে আঘাত করো। (মুসা আ. তা-ই করল) সহসাই সাগর বিদীর্ণ হয়ে গেল এবং তার প্রত্যেকটি টুকরা হয়ে গেল একেকটি বিশাল পাহাড়ের মতো।' (সূরা শুআরা : ৬৩)

সাগরের মাঝখান দিয়ে তৈরি হলো প্রশস্ত রাস্তা। সেই পথ দিয়ে হারুন (আ.)সহ বনি ইসরাইল নিরাপদে ওপারে চলে গেলেন। এরপর পার হয়ে গেলেন মুসা (আ.) আল্লাহ তায়ালার ওপর ভরসার চাক্ষুষ ফলাফল অবলোকন করল লক্ষাধিক বনি ইসরাইল, ফেরাউন ও তার চ্যালাচামুণ্ডা। অক্ষত রইল মুসা ও হারুন (আ.)সহ বনি ইসরাইলের সবাই। আর লোহিত সাগরে ডুবে মরল আল্লাহদ্রোহী পাপিষ্ঠের দল।

মুহাম্মাদ (সাঃ) -এর তাওয়াক্কুল : আল্লাহ তায়ালা রাসূল -কে বলেছেন

فإذا عزمت فتوكل على الله

‘অতঃপর যখন কোনো কাজের সিদ্ধান্ত গ্রহণ করেন, তখন আল্লাহর ওপর ভরসা করুন।' (সূরা আলে ইমরান : ১৫৯)

নবিজি সর্বোচ্চ তাওয়াক্কুল অবলম্বনকারী ছিলেন। তাঁর জীবনের প্রতিটি পদক্ষেপই ছিল তাওয়াক্কুলের রঙে রঙিন। তাওয়াক্কুলের বলে বলীয়ান হয়েই তিনি মাত্র কয়েক বছরের ব্যবধানে পালটে দিয়েছিলেন বস্তুপূজারি পৌত্তলিকদের পুরো সমাজব্যবস্থাকে। জীবন-মৃত্যুর সন্ধিক্ষণে দাঁড়িয়েও তাওয়াক্কুল থেকে একবিন্দু টলে পড়েননি তিনি।

একদা রাসূলুল্লাহ (সাঃ) নির্জনে একটি গাছের ছায়ায় শুয়ে ঘুমাচ্ছিলেন। এক দুশমন সেখানে উপস্থিত হয়ে তাঁর গর্দান লক্ষ করে শাণিত তরবারি তুলে ধরল। হুংকার দিয়ে বলল-'মুহাম্মাদ! আমার হাত থেকে এখন তোমাকে কে রক্ষা করবে?' বিশ্বনবি (সাঃ) সেই তরবারির নিচ থেকে দ্ব্যর্থহীন কণ্ঠে বললেন—'আল্লাহ!' এই শব্দে ঘাতকের দেহ থরথর করে কেঁপে উঠল। তরবারি খসে পড়ল তার হাত থেকে। রাসূলুল্লাহ (সাঃ) তৎক্ষণাৎ সেই তরবারিটি নিজ হাতে তুলে নিলেন। বললেন—'এখন তোমাকে কে রক্ষা করবে?' লোকটি বলল- যিনি মুহূর্তের মধ্যে আমার হাতের তরবারি আপনার হাতে তুলে দিলেন, তিনিই।' এরপর সেই ব্যক্তি কালিমায়ে শাহাদাত পাঠ করে মুসলমান হয়ে গেলেন।

(সিরাত ইবনে হিশাম: আবু মুহাম্মাদ আবদ আল মালিক ইবনে হিশাম)

হিজরতের দিন আবু বকর (রা.) সহ রাসূল সাওর পর্বতের গুহায় আশ্রয় নিলেন। কাফিররা তাঁদের পাকড়াও করার জন্য খুঁজতে খুঁজতে গুহার মুখের নিকট চলে এলো। আবু বকর (রা.) ভাবলেন—এই বুঝি ধরা পড়ে গেলাম। শঙ্কিত কণ্ঠে নবিজিকে বললেন-'হে আল্লাহর নবি! তাদের কেউ যদি শুধু নিজের পায়ের দিকে তাকায়, তাহলেই আমাদের দেখে ফেলবে।' রাসূল (সাঃ) আবু বকর (রা.)-কে অভয় দিয়ে বললেন

لا تحزن إن الله معنا

'ভয় পেয়ো না। নিশ্চয় আল্লাহ আমাদের সঙ্গে আছেন!' (সূরা তাওবা: ৪০)

শত্রুকে মাথার ওপর রেখে তাওয়াক্কুলের এমন দৃঢ়চিত্ত ঘোষণা দেওয়া মুখের কথা নয়। তাওয়াক্কুলের সর্বোচ্চ পর্যায়ে পৌঁছলেই কেবল এমন স্থির ও দৃঢ় মনোবল প্রকাশ করা যায়। তা ছাড়া হিজরত শেষে মদিনায় এসে এক বছরের মাথায় বদরের প্রান্তরে মাত্র ৩১৩ জন মুসলিম সৈন্য নিয়ে সহস্রাধিক কাফিরের সঙ্গে লড়াই করতে যাওয়া, খন্দকের যুদ্ধে মাত্র ৩ হাজার সৈন্য নিয়ে প্রচণ্ড শীতের মৌসুমে অস্ত্রসজ্জিত ১০ হাজার সৈন্যের মোকাবিলায় পরিখা খনন করে প্রতিরোধ গড়ে তোলা, নবম হিজরিতে তৎকালীন পরাশক্তি রোমান সাম্রাজ্যের বিরুদ্ধে তাবুকে দুঃসাহসিক অভিযান পরিচালনা- এর সবই আল্লাহর ওপর তাঁর মজবুত তাওয়াক্কুলেরই সাক্ষ্য বহন করে।

তাওয়াক্কুল সাহাবিদের বৈশিষ্ট্য:

সাহাবিগণ আল্লাহর রাসূলের পদাঙ্ক হুবহু অনুসরণ করেছেন। তাই তাঁদের তাওয়াক্কুলও ছিল উঁচু স্তরের। তাবুক যুদ্ধের প্রস্তুতিকালে রাসূল (সাঃ) সবাইকে বেশি বেশি দান-সাদাকা করার নির্দেশ দিলেন। সবাই যার যার সাধ্যানুযায়ী দান করলেন। কেউ দান করলেন তাদের সম্পদের এক-তৃতীয়াংশ, কেউ দান করলেন অর্ধেক। আর আবু বকর (রা.) নিয়ে এলেন তাঁর সম্পদ সবটুকু। নবিজি আশ্চর্য হয়ে জিজ্ঞেস করলেন

‘হে আবু বকর! তোমার পরিবার-পরিজনদের জন্য কী রেখে এসেছ?' তিনি নির্দ্বিধায় উত্তর দিলেন—‘আল্লাহ ও তাঁর রাসূলকে।' (তিরমিজি: ৩৬৭৫)

অষ্টম হিজরিতে মুতার প্রান্তরের অসম যুদ্ধে মুসলিম সৈন্যবাহিনী সংকটজনক পরিস্থিতির সম্মুখীন হলো। উন্নত সমরাস্ত্রে সজ্জিত রোমানদের দুই লাখ সৈন্যের মোকাবিলায় মুসলিমদের সৈন্য সংখ্যা মাত্র ৩ হাজার। মদিনা থেকে এত দূরে কী করে এই যুদ্ধ মোকাবিলা সম্ভব। এটা ছিল জাজিরাতুল আরবের সীমানার বাইরে মুসলিমদের প্রথম অভিযান। বিস্মিত মুসলিম বাহিনী দুই রাত ধরে পরামর্শ করলেন। কেউ কেউ অভিমত প্রকাশ করলেন—রাসূল কে চিঠি লিখে উদ্ভূত পরিস্থিতি সম্পর্কে অবহিত করা হোক। এরপর তিনি হয়তো বাড়তি সৈন্য পাঠাবেন অথবা অন্য কোনো নির্দেশনা দেবেন।

আবদুল্লাহ ইবনে রাওয়াহা (রা.) দৃঢ়তার সাথে এ প্রস্তাব প্রত্যাখ্যান করে। বললেন—'হে লোকসকল! তোমরা যা এড়াতে চাইছ, তা তো সেই শাহাদাত, যার জন্য আমরা বেরিয়েছি। স্মরণ রাখবে শত্রুদের সাথে আমাদের মোকাবিলার মাপকাঠি সৈন্যদল, শক্তি ও সংখ্যাধিক্যের নিরিখে বিচাৰ্য নয়। আমরা তো সেই দ্বীনের জন্যই লড়াই করি, যে দ্বীন দ্বারা আল্লাহ রাব্বুল আলামিন আমাদের গৌরবান্বিত করেছেন। কাজেই সম্মুখপানে এগিয়ে চলো। আমরা দুটি কল্যাণের মধ্যে অবশ্যই একটি লাভ করব। হয় জয়লাভ করব, নয়তো শাহাদাতের মর্যাদা।

অবশেষে তাঁরা মহান আল্লাহর ওপর তাওয়াক্কুল করে যুদ্ধক্ষেত্রে হাজির হয়েছিলেন। জায়েদ ইবনে হারেসা, জাফর ইবনে আবু তালিব ও আবদুল্লাহ ইবনে রাওয়াহা (রা.)-এ তিনজন সেনাপতিই বীরদর্পে লড়াই করতে করতে পান করেছিলেন শাহাদাতের অমিয় সুধা। (সিরাত ইবনে হিশাম: আবু মুহাম্মাদ আবদ আল মালিক ইবনে হিশাম)

তাওয়াক্কুলের ধরন সাধারণভাবে তাওয়াক্কুল দুই ধরনের হয়ে থাকে:

• কর্মহীন তাওয়াক্কুল
• কর্মসহ তাওয়াক্কুল

কর্মহীন তাওয়াক্কুল: তাওয়াক্কুলের প্রথম ধরন হলো কোনো প্রকার কাজকর্ম এবং জাগতিক উপায়-উপকরণ গ্রহণ না করে শুধু আল্লাহর ওপর ভরসা করা। ব্যাপারটা যেন অনেকটা এমন যে, তারা কাজকর্ম ছেড়ে দিয়ে শুধু আল্লাহর ওপর ভরসা করবে, আর আল্লাহ তাদের সমস্ত প্রয়োজন পূরণ করে দেবেন। এমনকী অসুস্থ হলে চিকিৎসা গ্রহণকেও তাওয়াক্কুলবিরোধী মনে করে তাদের কেউ কেউ। এই ধরনের তাওয়াক্কুলকারীরা দলিল হিসেবে কুরআন-হাদিসের কিছু বক্তব্য উপস্থাপন করেন। উমর ইবনে খাত্তাব (রা.) থেকে বর্ণিত, রাসূলুল্লাহ (সাঃ) বলেন-

'তোমরা যদি প্রকৃতার্থেই আল্লাহর ওপর ভরসা করো, তবে তিনি পাখিদের মতোই তোমাদের রিজিকের ব্যবস্থা করবেন। প্রত্যুষে পাখিরা খালি পেটে বেরিয়ে যায় এবং সন্ধ্যায় নীড়ে ফেরে ভরা পেটে।' (তিরমিজি : ২৩৪৪)

একই ভাষ্য কুরআনের কিছু আয়াতেও প্রতিফলিত হয়েছে-

 وما من دابة في الأرض إلا على الله رزقها ويعلم مستقرها ومستودعها كل في كتاب مبين ‘

আর পৃথিবীতে এমন কোনো প্রাণী নেই—যার জীবিকার ভার আল্লাহর ওপর ন্যস্ত নয়। আর তিনিই জানেন তার বাসস্থান ও তার বিশ্রামস্থল। সবই আছে এক সুস্পষ্ট গ্রন্থে।' (সূরা হুদ: ০৬)

إن الله هو الرزاق ذو القوة المتين

'নিশ্চয়ই আল্লাহ রিজিকদাতা। তিনি শক্তির আধার, মহাপরাক্রমশালী।' (সূরা জারিয়াত: ৫৮)

وكأين من دابة لا تحمل رزقها الله يرزقها وإياكم وهو السميع العليم

‘কত জীব-জানোয়ার আছে, যারা নিজেদের জীবিকা বহন করে না; আল্লাহই তাদের জীবিকা দেন এবং তোমাদের জীবিকাদাতাও তিনিই। তিনি সবকিছু শোনেন ও জানেন।' (সূরা আনকাবুত : ৬০)

فورب السماء والأرض إنه وفي السماء رزقكم وما توعدون» لحق مثل ما انكم تنطقون

“আসমানেই রয়েছে তোমাদের রিজিক এবং সে জিনিসও, যার প্রতিশ্রুতি তোমাদের দেওয়া হচ্ছে। তাই আসমান ও জমিনের মালিকের শপথ, এ কথা সত্য এবং তেমনই নিশ্চিত, যেমন তোমরা কথা বলছ।' (সূরা জারিয়াত: ২২-২৩)

উপরিউক্ত হাদিস ও আয়াতের মূল বক্তব্য হলো- মানুষের রিজিক কেবল আল্লাহই দিয়ে থাকেন। এটাই ঈমানের অন্যতম মৌলিক সাক্ষ্য। একজন মুমিন মনে-প্রাণে বিশ্বাস করবেন মানুষের যাবতীয় রিজিক তথা খাওয়া পরা, অর্থ-সম্পদ, জ্ঞান-গরিমা, ক্ষমতা সম্মান—সবকিছুই আসে একমাত্র আল্লাহর পক্ষ থেকে। কিন্তু তিনি এ সমস্ত নিয়ামত মানুষকে দেন একটি নিয়ম মেনে। আর এই নিয়ম তিনি নিজেই নিজের জন্য নির্ধারণ করে নিয়েছেন। সেটি হলো-

ليس للإنسان إلا ما سعى

'মানুষ যা চেষ্টা-সাধনা করে, তা ছাড়া তার আর কিছুই প্রাপ্য নেই।' (সূরা নাজম: ৩৯)

তাই আল্লাহর নির্ধারিত রিজিক পেতে হলে সাধনা ও জাগতিক উপায় উপকরণ অবলম্বন করা জরুরি। ওপরে বর্ণিত উমর (রা.)-এর হাদিসটিও এই কথার সাক্ষ্য দেয়। সেখানে বলা হয়েছে- পাখিরা সকালে আল্লাহর ওপর ভরসা করে খালি পেটে বেরিয়ে যায়। অর্থাৎ, তারা কর্মে আত্মনিয়োগ করে। পাখিরা আল্লাহর ওপর ভরসা করে হাত গুটিয়ে ঘরে বসে থাকে না; বরং নিজেদের সক্ষমতার সর্বোচ্চটা দিয়ে নেমে পড়ে খাবারের সন্ধানে। পাখিদের এই ক্লান্তিহীন পরিশ্রমের কারণেই আল্লাহ তাদের খাবার জুটিয়ে দেন।

উপরোল্লেখিত হাদিসটিতে পাখিকে তাওয়াক্কুলের মডেল হিসেবে উপস্থাপন করা হয়েছে। সেটি কেমন? সেটি হচ্ছে- পাখিরা কর্ম ও তাওয়াক্কুলের মধ্যে সমন্বয় করে। অর্থাৎ, তারা শুধু কর্মের ওপর নির্ভর করে না, আবার আল্লাহর ওপর ভরসা করে কর্মবিমুখও থাকে না; বরং রোজ সকালে আল্লাহর ওপর ভরসা করে কিচিরমিচির কলরবে রিজিকের সন্ধানে বেরিয়ে পড়ে। সারাদিন খাদ্যের সন্ধানে উড়ে বেড়ায় দিগ্‌বিদিক। বেলা শেষে উদরপূর্তি করে রবই তাদের নীড়ে ফেরায়। সুতরাং মুমিনের কর্তব্য হলো- পাখির মতো নিজের সক্ষমতার সর্বোচ্চটা দিয়ে কর্ম ও প্রচেষ্টা জারি রেখে ফলাফলের জন্য আল্লাহর ওপর ভরসা করা। তাহলেই আল্লাহ তায়ালা পাখির মতো তাদেরও রিজিকের ব্যবস্থা করে দেবেন।

কর্মহীন তাওয়াক্কুলকারীরা ইবরাহিম (আ.)-এর তাওয়াক্কুলকেও উদাহরণ হিসেবে উপস্থাপন করেন। অগ্নিকুণ্ডে নিক্ষেপের প্রাক্কালে জিবরাইল (আ.) এসে ইবরাহিম (আ.)-কে বলেছিলেন—'আপনার কোনো চাওয়া থাকলে আমায় বলুন।' জবাবে তিনি বলেছিলেন-'চাওয়ার অর্থ যদি হয় আপনার নিকট প্রত্যাশা, তাহলে আমার চাওয়ার কিছু নেই। আমার জন্য আল্লাহই যথেষ্ট, তিনিই উত্তম কার্যনির্বাহক।'

তারা বলেন—'এখানে ইবরাহিম আল্লাহর ওপর তাওয়াক্কুল ছাড়া আর কোনো বাহ্যিক উপকরণ গ্রহণ করেননি। তাই খাঁটি তাওয়াক্কুল হবে বাহ্যিক উপায় অবলম্বন ছাড়া কেবলই আল্লাহর ওপর।

বস্তুত এই ঘটনায় ইবরাহিম (আ.) কোনো উপায়-উপকরণ অবলম্বনকে নাকচ করেননি; বরং তিনি নাকচ করেছেন আল্লাহর নিকট নিজের প্রয়োজন জানানোর জন্য মধ্যস্থতাকারী হিসেবে অন্য কাউকে গ্রহণ করাকে। জিবরাইল (আ.) তাঁর নিকট এসে বললেন—'কোনো চাওয়া থাকলে আমাকে বলুন। আমি তা আল্লাহর নিকট পৌঁছে দিচ্ছি।' ইবরাহিম (আ.) অকুণ্ঠচিত্তে জানিয়ে দিলেন—'আল্লাহর নিকট আমার প্রয়োজন জানানোর জন্য বা কিছু চাওয়ার জন্য মাধ্যম হিসেবে আপনাকে প্রয়োজন নেই; বরং এ মুহূর্তে আমার কী প্রয়োজন, সেটা আল্লাহ রাব্বুল আলামিন ভালো করেই জানেন এবং তা পূরণে তিনিই যথেষ্ট।'

তা ছাড়া ইবরাহিম (আ.)-এর নিকট তখন বাহ্যিক কোনো উপায়-উপকরণও অবশিষ্ট ছিল না, যা তিনি অবলম্বন করতে পারেন। একমাত্র আল্লাহর ওপর ভরসা ছাড়া তাঁর আর কিছুই করার ছিল না। তাই ইবরাহিম (আ.)-এর ঘটনাকে কর্মবিহীন তাওয়াক্কুলের দলিল হিসেবে গ্রহণ করা মোটেও সঠিক নয়।

এই ধরনের তাওয়াক্কুলকে রাসূল (সাঃ) ও তাঁর বিজ্ঞ সাহাবিগণ নিরুৎসাহিত করেছেন। কারণ, এই পদ্ধতি সমস্ত নবি-রাসূলের কর্মনীতিবিরোধী। প্রত্যেক নবি-রাসূলই জীবিকার জন্য কাজ করেছেন।

আদম, শিস, লুত ও ইউনুস (আ.) কৃষিকাজ করতেন। (তাফসিরে ইবনে কাসির)
ইদরিস (আ.)-এর পেশা ছিল কাপড় সেলাই করা। নুহ ও জাকারিয়া (আ.) নবুয়তি মিশনের পাশাপাশি কাঠমিস্ত্রির কাজও করেছেন। আবু হুরায়রা (রা.)-এর রেওয়াতে আছে, রাসূল (সাঃ) বলেছেন

‘জাকারিয়া (আ.) কাঠমিস্ত্রির কাজ করতেন। শত্রুরা তাঁর করাত দিয়েই দ্বিখণ্ডিত করেছে তাঁকে। (মুসলিম : ২৩৭৯)

ইবরাহিম (আ.) জীবিকা নির্বাহের জন্য কখনো ব্যাবসা, আবার কখনো পশুপালন করতেন। ইয়াকুব (আ.)-এর পেশা ছিল ব্যাবসা, কৃষিকাজ ও পশুপালন। ইউসুফ (আ.) রাষ্ট্রীয় দায়িত্ব পালন করেছেন। তিনি বেতন হিসেবে রাষ্ট্রীয় অর্থ গ্রহণ করতেন। (সূরা ইউসুফ : ১০১)
দাউদ (আ.) ছিলেন বাদশাহ ও নবি। নিজ হাতে তিনি যুদ্ধাস্ত্র, লৌহবর্ম ও পোশাক প্রস্তুত করতেন। এগুলো বিক্রি করেই জীবিকা নির্বাহ করতেন তিনি।(বুখারি, ব্যাবসা অধ্যায়)

হুদ, সালেহ, ইসমাইল, শোয়াইব, মুসা, হারুন, আইয়ুব, ইলিয়াস, জুলকিফল ও ইয়াসা (আ.)-এর পেশা ছিল পশুপালন। তাঁরা পশুপালন করে জীবিকা নির্বাহ করতেন।

বিশ্বনবি (সাঃ) ছিলেন একজন সফল ও সৎ ব্যবসায়ী। তিনি যুবক বয়সে খাদিজা (রা.)-এর ব্যাবসা পরিচালনা করে উপার্জন করেছেন। ইরশাদ করেছেন

‘সৎ ও আমানতদার ব্যবসায়ীদের হাশর হবে নবি, সিদ্দিক ও শহিদদের সঙ্গে।(তিরমিজি : ১২০৯: আদ-দুররুল মানসুর ৬ষ্ঠ খণ্ড, পৃ. ২২০)

এ ছাড়াও তিনি বালক বয়সে পশুচারণ করেছেন। রাসূলুল্লাহ বলেন 'কয়েক কিরাতের বিনিময়ে আমি মক্কাবাসীর ছাগল চরিয়েছি।' পরিশ্রম ছিল তাঁর ব্যক্তিসত্তার অন্যতম আকর্ষণীয় একটি গুণ। তিনি মসজিদে নববি নির্মাণকালে শ্রমিকের মতো কাজ করেছেন, খন্দকের যুদ্ধে মাটি কেটেছেন, বাজার থেকে মাঝে মাঝে নিজেই ক্রয় করেছেন প্রয়োজনীয় দ্রব্যসামগ্রী।

ফলে এ ব্যাপারটি স্বচ্ছ কাচের ন্যায় পরিষ্কার যে, এ পৃথিবীতে নবি রাসূলগণ ছিলেন সর্বশ্রেষ্ঠ তাওয়াক্কুলকারী। তাঁরা প্রত্যেকেই জীবনযাপনের জন্য কর্ম করেছেন এবং বিভিন্ন বৈষয়িক উপায়-উপকরণ অবলম্বন করেছেন। সুতরাং তাওয়াক্কুলের নামে কর্মহীন জীবনযাপনের সুযোগ ইসলামে নেই।

কর্মসহ তাওয়াক্কুল : তাওয়াক্কুলের দ্বিতীয় ধরন হলো-কর্মসহ তাওয়াক্কুল। এটিই তাওয়াক্কুলের ইসলামসম্মত পদ্ধতি, যা সমস্ত নবি-রাসূল, সাহাবায়ে কেরাম ও সালাফগণ অনুসরণ করেছেন। অপারগতা ও অলসতার নাম তাওয়াক্কুল বা আল্লাহর ওপর ভরসা নয়। অনেকে নিজেদের অপারগতা, দুর্বলতা, কর্মহীনতা ও অলসতাকে তাওয়াক্কুল বানিয়ে নিয়েছে। অথচ যাবতীয় অপারগতা, দুর্বলতা ও অলসতা থেকে রাসূল (সাঃ) সব সময় আল্লাহর কাছে পানাহ চাইতেন। আল্লাহর কাছে দুর্বল ঈমানদারের চেয়ে শক্তিশালী ঈমানদার শ্রেষ্ঠতর এবং অধিক প্রিয়। (ইবনে মাজাহ : ৪১৬৮)
মূলত তাওয়াক্কুল হলো

•পরিকল্পনা প্রণয়ন
• বাস্তবায়নের উপায় বের করা
• প্রাণান্তকর প্রচেষ্টা চালিয়ে যাওয়া এবং
• ফলাফলের জন্য আল্লাহর ওপর নির্ভর করা।

তাওয়াক্কুলের ইসলামি পন্থা

ক. আগে কাজ পরে তাওয়াক্কুল : প্রথমে আমরা নিজের সর্বোচ্চ প্রচেষ্টা নিয়োগ করব, তারপর ফলাফলের জন্য তাওয়াক্কুল করব আল্লাহর ওপর। Tawakkul is always your second step. The first step is your effort.

আনাস (রা.) বর্ণনা করেন
    ‘এক ব্যক্তি বলল—“হে আল্লাহর রাসূল! আমি কি উট বেঁধে আল্লাহর ওপর ভরসা করব, নাকি না বেঁধেই ভরসা করব?” নবিজি বললেন—“উট বেঁধে নাও, তারপর আল্লাহর ওপর তাওয়াক্কুল করো।” (তিরমিজি : ২৫১৭)

খ. কাজের প্রতি উৎসাহ: আল্লাহ তায়ালা মানুষকে জীবিকা নির্বাহের জন্য জমিনে ছড়িয়ে পড়ে তাঁর অনুগ্রহ তালাশ করতে বলেছেন-

فإذا قضيت الصلوة فانتشروا في الأرض وابتغوا من فضل الله واذكروا الله كثيرا لعلكم تفلحون

অতঃপর সালাত সমাপ্ত হলে তোমরা পৃথিবীতে ছড়িয়ে পড়ো এবং আল্লাহর অনুগ্রহ তালাশ করো এবং আল্লাহকে অধিক স্মরণ করো, যাতে তোমরা সফলকাম হও।' (সূরা জুমুআ: ১০)

هو الذي جعل لكم الأرض ذلولا فامشوا في مناكبها وكلوا من رزقه واليه النشو

'তিনি তোমাদের জন্য পৃথিবীকে সুগম করেছেন। অতএব, তোমরা তাতে বিচরণ করো এবং তাঁর দেওয়া রিজিক আহার করো। তাঁর কাছেই তোমাদের ফিরে যেতে হবে।' (সূরা মুলক : ১৫)

আরও বলা হয়েছে-

ليس عليكم جناح أن تبتغوا فضلا من ربكم

'তোমাদের ওপর পালনকর্তার অনুগ্রহ অন্বেষণে কোনো পাপ নেই।' (সূরা বাকারা: ১৯৮)

কেউ যদি শুধু তাওয়াক্কুল করে হাত গুটিয়ে বসে থাকে, তবে স্বাভাবিকভাবেই তাকে খাবার ও অন্যান্য প্রয়োজনের জন্য কারও না কারও ওপর নির্ভরশীল হতে হবে। কেউ না কেউ তার খাবার বা মৌলিক চাহিদার ব্যবস্থা করে দেবে। ফলে ব্যক্তি তখন অন্যের অনুগ্রহ বা অনুকম্পার ওপর নির্ভরশীল হয়ে পড়বে। আর মৌলিক প্রয়োজনের ক্ষেত্রে অন্যের ওপর নির্ভরশীল হওয়া ইসলাম অপছন্দ করে। রাসূলুল্লাহ (সাঃ) বলেন-

‘মানুষের জন্য তার নিজের হাতে উপার্জন করা খাদ্য সর্বোত্তম।' (ইবনে মাজাহ: ২১৩৮)

‘হালাল রুজি অর্জনের অন্বেষণ করা ফরজের পর একটি ফরজ।' (ফাতহুল কাবির ফি জাম্মিজ জিয়াদাতি ইলাল জামিউ: ৭৫০৭)

সৎ পরিশ্রমের বিনিময়ে অর্জিত খাদ্যই যেকোনো লোকের পবিত্রতম বা সর্বোত্তম হালাল খাদ্য।' (আত-তারগিব ওয়াত তারহিব : ৪/৩)

জাবির (রা.) থেকে বর্ণিত, রাসূল (সাঃ) বলেন-

'যার জমি আছে, সে যেন নিজেই তা চাষাবাদ করে। যদি নিজে চাষ না করতে পারে, তবে (পতিত না রেখে) কোনো প্রতিদান ছাড়াই যেন অপর ভাইকে তা দান করে।' (বুখারি : ২৩৪১)

তাওয়াক্কুলের ভুল ব্যাখ্যা করে কেউ যেন তার সন্তানদের অর্থহীন বা অসচ্ছল রেখে মৃত্যুবরণ না করে, সেজন্য রাসূল (সাঃ) বলেন-

'তোমার ওয়ারিশদের অভাবমুক্ত রেখে যাওয়া, তাদের খালি হাতে অন্যের ওপর নির্ভরশীল অবস্থায় রেখে যাওয়ার চেয়ে উত্তম।' (বুখারি : ১২৯৫)

কর্মতৎপরতা চালিয়ে যাওয়ার গুরুত্ব এতটাই বেশি যে, রাসূলুল্লাহ (সাঃ) বলেন-

'তোমাদের কারও হাতে যদি একটি চারাগাছ থাকে এবং সেই মুহূর্তে কিয়ামত আরম্ভ হয়ে যায়, সম্ভব হলে সে যেন তা পুঁতে দেয়।' (আদাবুল মুফরাদ ৪৭৯)

কর্মের ব্যাপারে আল্লাহ ও তাঁর রাসূলের এই সব নির্দেশনা এবং শিক্ষা তাঁর সাহাবিগণ পুঙ্খানুপুঙ্খ মেনে চলতেন। বিশেষ কারণ ব্যতীত জীবিকার জন্য তাঁরা প্রত্যেকেই কোনো না কোনো কাজে নিয়োজিত ছিলেন। কেউ কৃষিকাজ করতেন, কেউ-বা করতেন ব্যাবসা-বাণিজ্য। আবু বকর সিদ্দিক, উসমান ইবনে আফফান, আবদুর রহমান ইবনে আউফ ও তালহা ইবনে জোবায়ের (রা.)-সকলেই বস্ত্র ব্যবসায়ী ছিলেন।

আবু বকর (রা.) সম্পর্কে আবু তালিব আল মাক্কি (রহ.) বলেন-

‘আবু বকর সিদ্দিক (রা.) খিলাফতের দায়িত্ব গ্রহণ করার পর জনগণ তাঁর বাজারে যাওয়াকে (ব্যবসায়ের জন্য) অপছন্দ করল। এর পরিপ্রেক্ষিতে তিনি বললেন- “তোমরা আমাকে পরিবারের জন্য জীবিকা অন্বেষণে বাধা দিয়ো না। আমি যদি তাঁদের দায়িত্ব যথাযথভাবে পালন করতে না পারি, তাহলে অন্যদের দায়িত্ব পালনে অবশ্যই অবহেলা হবে।” তখন সবাই মিলে রাষ্ট্রীয় কোষাগার থেকে তাঁর জন্য ভাতা নির্ধারণ করলেন, যা তাঁর পরিজনদের জন্য যথেষ্ট হয়। সেটা একেবারে কমও নয়, আবার বেশিও নয়। (আবু তালিব মাক্কি প্রণীত কুতুল কুলুব : ১৭/২)

সালাফগণও তাওয়াক্কুলের অংশ হিসেবে কাজকর্ম করতেন। ইবনুল জাওজি (রহ.) বলেন-

‘ইবরাহিম বিন আদহাম (রহ.) কৃষিকাজ করতেন এবং হুজায়ফা মিরআশি (রহ.) ইট তৈরি করতেন।(ইবনুল জাওজি, তালবিস : পৃ.-২৮৫)

আহমদ ইবনে হাম্বল (রহ.) বলেন-

'আমি আমার সন্তানদের বলেছি, তারা যেন বাজারে যায় এবং ব্যবসায় অংশগ্রহণ করে। (ইউসুফ আল কারজাভি, আত-তাওয়াক্কুল : পৃ.-৫৫)

ইমাম রাগিব ইস্পাহানি বলেছেন-

“যে ব্যক্তি বেকার ও কর্মহীন থাকল, সে যেন নিজেকে মানুষের তালিকা থেকেই আলাদা করে ফেলল: বরং প্রাণিজগৎ থেকেই বিচ্ছিন্ন হয়ে মৃত্যুবরণ করল। (ইউসুফ আল কারজাভি, আত-তাওয়াক্কুল : পৃ.-৬১)

গ. সতর্কতা অবলম্বন : সতর্কতা অবলম্বন এবং জাগতিক উপায় অবলম্বন করা যে তাওয়াক্কুল পরিপন্থি নয়, পূর্ববর্তী নবি-রাসূলগণের কর্মনীতি থেকে সেটা সুস্পষ্ট।

ইয়াকুব (আ.)-এর ১০ পুত্র যখন খাদ্যশস্য সংগ্রহের জন্য মিশরে যাওয়ার প্রস্তুতি গ্রহণ করেছিল, তখন তিনি পুত্রদের নির্দেশ দিয়েছিলেন তারা যেন মিশরের রাজধানীতে এক দরজা দিয়ে প্রবেশ না করে। এতে তারা মানুষের কুদৃষ্টি, অযাচিত সন্দেহ ও ভুল বোঝাবুঝি থেকে সুরক্ষিত থাকবে। কুরআনে তাঁর সেই উপদেশ উদ্ধৃত হয়েছে

وقال يا بني لا تدخلوا من باب واحد وادخلوا من أبواب الحكم إلا لله متفرقة وما أغنى عنكم من الله من شيء إنا عليه توكلت وعليه فليتوكل المتوكلون

‘ভারপর সে বলল-"হে আমার সন্তানরা! মিশরের রাজধানীতে এক দরজা দিয়ে প্রবেশ করো না। বরং বিভিন্ন দরজা দিয়ে প্রবেশ করো। কিন্তু আল্লাহর ইচ্ছা থেকে আমি তোমাদের বাঁচাতে পারি না। তাঁর ছাড়া আর কারোর হুকুম চলে না, তাঁর ওপরই আমি ভরসা করি এবং যারা নির্ভর করতে চায়, তারা তাঁর ওপরই নির্ভর করুক।'' (সূরা ইউসুফ : ৬৭)

যুদ্ধের ক্ষেত্রে রাসূল (সাঃ) -কে আল্লাহর ওপর তাওয়াক্কুলের নির্দেশ দেওয়া হয়েছিল। একই সঙ্গে সামর্থ্যানুযায়ী সর্বোচ্চ প্রস্তুতি গ্রহণেরও নির্দেশ দিয়েছিলেন। আল্লাহ তায়ালা বলেন-

يأيها الذين امنوا خذوا حذركم فانفرواثبات أو الفروا جميعا

'হে ঈমানদারগণ ! (শত্রুদের) মোকাবিলার জন্য সতর্কতা অবলম্বন করো। তারপর সুযোগ পেলে পৃথক পৃথক বাহিনীতে বিভক্ত হয়ে অথবা একসঙ্গে বের হও।' (সূরা নিসা: ৭১)

وإذا كنت فيهم فاقمت لهم الصلوة فلتقم طائفة منهم معك وليأخذوا أسلحتهم

"অতঃপর তারা যেন আপনার সাথে নামাজ পড়ে এবং আত্মরক্ষার হাতিয়ার সাথে নেয়।' (সূরা নিসা : ১০২)

বর্তমান সময়ে মুসলিমরা আশায় বুক বেঁধে বসে থাকে, আল্লাহ তাদেরকে শত্রুর বিরুদ্ধে সাহায্য করবেন; অথচ সেজন্য তাদের বিজ্ঞান-প্রযুক্তি, যুদ্ধের প্রস্তুতিজনিত অস্ত্রশস্ত্র এবং আনুষঙ্গিক জিনিসের কোনোই ব্যবস্থা বা উদ্যোগ নেই। এর নাম তাওয়াক্কুল হতে পারে না; বরং নিঃসন্দেহে এটি তাওয়াক্কুলের নামে প্রচ্ছন্ন ছলনা। আল্লাহ তায়ালা ইরশাদ করছেন-

أعدوا لهم ما استطعتم من قوة ومن رباط الخيل ترهبون به عد الله وعدوكم وأخرين من دونهم لا تعلمونهم الله يعلمهم

‘আর তোমরা নিজেদের সামর্থ্য অনুযায়ী সর্বাধিক পরিমাণ শক্তি ও সদা প্রস্তুত ঘোড়া তাদের মোকাবিলার জন্য জোগাড় করে রাখো। এর মাধ্যমে তোমরা ভীত-সন্ত্রস্ত করবে আল্লাহর শত্রুকে, নিজের শত্রুকে এবং অন্য এমন সব শত্রুকে, যাদের তোমরা চেনো না। কিন্তু আল্লাহ চেনেন।' (সূরা আনফাল: ৬০)

রাসূল (সাঃ) কাফিরদের সাথে প্রতিটি অসম যুদ্ধক্ষেত্রে অবতীর্ণ হয়েছিলেন তাওয়াক্কুলের বলে শক্তিমান হয়ে। কিন্তু তিনি কেবল তাওয়াক্কুল করেই ক্ষান্ত থাকেননি; বরং সাধ্যানুযায়ী প্রস্তুতি গ্রহণ করেছেন, যুদ্ধ পরিকল্পনা সাজিয়েছেন, তহবিল সংগ্রহ ও সৈন্য বিন্যাস করেছেন, দায়িত্ব বণ্টন করে দিয়েছেন সাহাবিদের মাঝে। এ ছাড়া নিজের নিরাপত্তার জন্য উহুদের যুদ্ধে রাসূলুল্লাহ (সাঃ) দুটি বর্ম পরিধান করেছিলেন। (আবু দাউদ : ২৫৯০)

হিজরতের সময় শত্রুদের দৃষ্টি এড়াতে আশ্রয় নিয়েছিলেন পাহাড়ের গুহায়। নিরাপত্তা নিশ্চিত করতে সহচরদের বলেছিলেন-'আজ রাতে কে আমাকে পাহারা দেবে?

তিনি অসুস্থ হলে চিকিৎসকদের পরামর্শ নিতেন। ঘরের নিরাপত্তার স্বার্থে বন্ধ রাখতেন ঘরের দরজা। জাবের (রা.)-কে তিনি উপদেশ দিয়েছিলেন রাতে ঘুমোতে যাওয়ার আগে পানপাত্রের মুখ ঢেকে দেবে, ঘরের আলো নিভিয়ে দেবে এবং ঘরের দরজা বন্ধ রাখবে।' (মুসলিম: ২০১২)

ঘ. আল্লাহর সাহায্যপ্রাপ্তির প্রচেষ্টা: আন্তরিক প্রচেষ্টার পরেই আল্লাহ তায়ালা মানুষকে সাহায্য করেন। কুরআনুল কারিমে আল্লাহ তায়ালা বলেন-

إن الله لا يغير ما بقوم حتى يغيروا ما بأنفسهم -

‘আল্লাহ ততক্ষণ পর্যন্ত কোনো জাতির অবস্থা বদলান না, যতক্ষণ না তারা নিজেরা নিজেদের বদলে ফেলে।' (সূরা রা'দ : ১১)

আমাদের পূর্ববর্তী পয়গম্বরগণ ও রাসূল (সাঃ) এর কর্মনীতিতেও আমরা এই বিষয়টি দেখতে পাই। ইউসুফ (আ.)-কে যখন জুলাইখা সাতটি দরজা দ্বারা সুরক্ষিত নিজের অন্দরমহলে ডেকে নিয়ে কুপ্রস্তাব করেছিল। তখন তরুণ ইউসুফ (আ.) এই পাপ থেকে মুক্তির জন্য আল্লাহর ওপর ভরসা রেখে দৌড়ে স্থান ত্যাগ করেছিলেন। তিনি সাধ্যের মধ্যে সবটুকু চেষ্টা করেছিলেন। আর আল্লাহ তায়ালা নিজ কুদরত দিয়ে প্রত্যেকটি দরজা খুলে দিয়েছিলেন তাঁর জন্য।

মুসা (আ.) যখন বনি ইসরাইলকে নিয়ে লোহিত সাগরের তীরবর্তী হয়েছিলেন, তখনও তিনি বসে থাকেননি। আল্লাহর নির্দেশে সাগরের ওপর লাঠি দিয়ে আঘাত করেছেন। এর পরই আল্লাহ সাগর দ্বিখণ্ডিত করে রাস্তা তৈরি করে দিয়েছেন গোটা বনি ইসরাইল জাতির জন্য।

সন্তান জন্ম দেওয়ার জন্য মারইয়াম (আ.) জনপদ থেকে অনেক দূরে চলে গিয়ে খাদ্য সংকটে পড়েছিলেন। তখন আল্লাহ তায়ালা তাঁকে বলেছিলেন খেজুরগাছের কাও ধরে ঝাঁকুনি দিতে। এটাও তাঁর জন্য কর্ম ও প্রচেষ্টার অংশ ছিল। আল্লাহ তাঁকে বলেছিলেন—

وهري إليك بجذع النخلة تُسقط عليك رطبا جنيا 

খেজুরগাছের কাণ্ড ধরে তোমার দিকে নাড়া দাও। ওটা তোমার সামনে সদ্যপক্ব তাজা খেজুর ফেলতে থাকবে।' (সূরা মারইয়াম : ২৫)

তাহলে ওপরের প্রত্যেকটি ঘটনায় আমরা দেখলাম, আগে নবিগণ তাঁদের সর্বোচ্চ এফোর্ট দিয়েছেন, তারপর আসমানি মদদ পেয়েছেন। কেউ-ই কিন্তু হাত গুটিয়ে বসে থাকেননি। ইউসুফ (আ.)-এর দৌড়, মুসা (আ.)-এর লাঠির আঘাত এবং মারইয়াম (আ.)-এর খেজুরের ডাল ধরে ঝাঁকুনি দেওয়া ছিল সেই সময়ে তাঁদের সাধ্যের সবটুকু। আর যখনই তাঁরা তাঁদের সাধ্যের সবটুকু উজাড় করে দিয়েছেন, ঠিক তখনই আল্লাহ তায়ালার সাহায্য এসে সেখানে হাজির হয়েছে। এটাই যুগে যুগে আল্লাহর সুন্নাহ। চেষ্টা-প্রচেষ্টা হলো আল্লাহর সাহায্যপ্রাপ্তির পূর্বশর্ত।

প্রশ্নের জবাব শুরুতে আমরা কয়েকটি প্রশ্ন রেখেছিলাম। মনে আছে নিশ্চয়! এবার সেই প্রশ্নগুলোর উত্তর খোঁজার চেষ্টা করব।

মূলত তাওয়াক্কুলের সাথে তাকদিরের একটা গভীর সম্পর্ক রয়েছে। তাওয়াক্কুল করার পর তার পার্থিব ফলাফল লাভ করব কি না, তা অনেকাংশেই তাকদিরের সাথে সম্পৃক্ত। তাওয়াক্কুল করার পর তার ফলাফল কখনো আমরা তাৎক্ষণিক পেতে পারি, আবার কখনো খাঁটি তাওয়াক্কুল করার পরও কাঙ্ক্ষিত ফলাফল নাও পেতে পারি। যদি তা-ই হয়, তবে আল্লাহর ওপর তাওয়াক্কুল করব কেন? কী লাভ এতে?

মূলত তাওয়াক্কুল হচ্ছে একটি অবশ্যপালনীয় ইবাদত। বান্দা যে কাজই করুক না কেন, তাতে আল্লাহর ওপর তাওয়াক্কুল করা অত্যন্ত জরুরি। কেননা, এটাই মহান আল্লাহর সুস্পষ্ট নির্দেশ। তাওয়াক্কুল করার পর ফলাফল যা-ই হোক না কেন, ব্যক্তি নির্ধারিত সওয়াব ঠিকই পাবে। আর ফলাফল হয় তার আকাঙ্ক্ষানুযায়ী পাবে, নয়তো সেটা জমা থাকবে আল্লাহর নিকট।

ইমাম ইবনুল জাওজি (রহ.) বলেন-

‘যদি কোনো প্রশ্নকারী বলে-তাকদির তো পূর্বনির্ধারিত, তাহলে সতর্কতা অবলম্বনে লাভ কী? তার উত্তর হলো- যিনি তাকদির নির্ধারণ করেছেন, তাঁর নির্দেশনা এড়িয়ে যাওয়ারই-বা যুক্তি কী? যিনি তাকদির লিখেছেন, তিনিই আদেশ দিয়েছেন—“তোমরা সতর্কতা অবলম্বন করো।" (সূরা নিসা: ১০২)

ইমাম ইবনুল জাওজি (রহ.) আরও বলেন-

‘শয়তান এই ব্যাপারে অনেককেই ধোঁকায় ফেলে যে, কোনো উপায়-উপকরণ অবলম্বন করতে হবে না; এমনকী সে অনেককে এ কথা বোঝাতেও সক্ষম হয়, আল্লাহর ওপর ভরসা করা উপকরণ অবলম্বন করার সাথে সাংঘর্ষিক।

ইবনে তাইমিয়া (রহ.) আবদুল কাদির জিলানি (রহ.) থেকে বর্ণনা করেন ‘নিশ্চয়ই সে ব্যক্তি বিচক্ষণ নয়, যে তাকদিরের সামনে নিজেকে অসহায়ভাবে সমর্পণ করে। আর নিঃসন্দেহে বুদ্ধিমান ব্যক্তি তাকদিরের মাধ্যমেই তাকদিরকে মোকাবিলা করে।

সুতরাং তাকদিরের ওপর অসহায় আত্মসমর্পণ করা কোনো বুদ্ধিমান মুমিনের কাজ নয়। রাসূল (সাঃ) এর তাকওয়া ও তাওয়াক্কুল পৃথিবীর সবার চেয়ে বেশি থাকা সত্ত্বেও তিনি প্রচেষ্টা চালিয়ে যেতেন, অবলম্বন করতেন নানাবিধ কৌশল। ভাগ্যকে আল্লাহর হাতে ছেড়ে দিতেন না কখনোই। এ দুনিয়ায় সফল হতে হলে জাগতিক নিয়মের সর্বোচ্চটুকু আমাদের রপ্ত করতে হবে। নিময়তান্ত্রিক পন্থায় সর্বোচ্চ প্রচেষ্টা চালাতে হবে, একই সঙ্গে পূর্ণ আস্থা ও ভরসা রাখতে হবে আল্লাহর ওপর। এর পরও যদি কাঙ্ক্ষিত ফলাফল পাওয়া না যায়, তবে আল্লাহর সিদ্ধান্তের ওপরই সন্তুষ্ট থাকতে হবে। মনে বিশ্বাস রাখতে হবে আল্লাহ যা দিয়েছেন, তা প্রত্যাশার বিপরীত হলেও সেটাতেই রয়েছে আমার জন্য সর্বোচ্চ কল্যাণ। সেই কল্যাণ হতে পারে ইহকালীন কিংবা পরকালীন। আল্লাহ তায়ালা বলেন-

على أن تكرهوا شيئا وهو خير لكم وعلى أن تحبوا شيئا وهو شر لكم والله يعلم وأنتم لا تعلمون

'তোমরা যা অপছন্দ করো, হতে পারে তা তোমাদের জন্য কল্যাণকর এবং যা ভালোবাসো, হতে পারে তা তোমাদের জন্য অকল্যাণকর। আর আল্লাহ জানেন (কোথায় তোমাদের কল্যাণ, কোথায় অকল্যাণ) তোমরা জানো না।' (সূরা বাকারা : ২১৬)

আল্লাহ অনেক সময় বান্দার রোগ-শোক ও সম্পদের ক্ষয়ক্ষতি দ্বারা তার পাপ মোচন করেন। দুনিয়ার ত্রুটি দুনিয়াতেই মিটিয়ে দিয়ে প্রস্তুত করেন জান্নাতের জন্য। রাসূল (সাঃ) বলেন

‘মুসলিম ব্যক্তির ওপর কষ্ট-ক্লেশ, রোগ-ব্যাধি, উদ্বেগ-উৎকণ্ঠা, দুশ্চিন্তা, কষ্ট ও পেরেশানি আপতিত হলে; এমনকী তার দেহে একটি কাঁটা ফুটলেও এসবের বিনিময়ে আল্লাহ তার গুনাহসমূহ ক্ষমা করে দেন।' (বুখারি : ৫৬৪১, মুসলিম : ২৫৭৩)

সুতরাং আল্লাহর ওপর তাওয়াক্কুল করার পরও যখন বান্দা কোনো ক্ষয়ক্ষতির সম্মুখীন হয়, তখন এর অর্থ এটাও পারে যে, এর মাধ্যমে আল্লাহ তার গুনাহ মাফ করছেন। তার প্রকৃত কল্যাণ সাধন করছেন জাহান্নাম থেকে বাঁচানোর মাধ্যমে—যা ব্যক্তির সংশ্লিষ্ট পার্থিব প্রত্যাশার চেয়ে অনেকগুণ বেশি উত্তম। বস্তুত আল্লাহই জানেন—কোথায় আমাদের কল্যাণ, আর কোথায় অকল্যাণ।

তাই কার্য হাসিলের জন্য এ পৃথিবীতে আমরা আমাদের সর্বোচ্চটুকু দিয়ে চেষ্টা চালিয়ে যাব, কৌশল অবলম্বন করব; যেকোনো কাজে নামার আগেই অবলম্বন করব পূর্ব সতর্কতা। কিন্তু এগুলোর কোনোটার ওপরই ভরসা রাখব না। ভরসা রাখব কেবল মহান আল্লাহর ওপর। এটাই হচ্ছে প্রকৃত তাওয়াক্কুল। আমরা দৃঢ়ভাবে বিশ্বাস করি যে, ভাগ্যলিপিতে আমাদের জন্য যা রয়েছে, ঠিক তা-ই হবে; তার চেয়ে একবিন্দু বেশিও নয়, কমও নয়। সুতরাং আমাদের বিচলিত হওয়ার কোনো কারণ নেই। আমরা আমাদের কাজটুকু করে যাব, বাকিটা তিনিই দেখবেন। চিন্তার কিছু নেই। কারণ, ভরসা তো দয়াময় বিশ্বপ্রতিপালকের ওপরই করেছি।

